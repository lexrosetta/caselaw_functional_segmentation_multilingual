 



  



 ze dne 



 Rozsudkem 



 27. 11. 2013, 



 č. j. 53 A 6/2013 – 57, 



 zamítl  Krajský soud v Hradci Králové,  pobočka  v Pardubicích,  žalobu  podanou  žalobkyní  (dále  jen  „stěžovatelka“) proti  rozhodnutí  ze  dne  10.  6.  2013,  č.  j.  KrÚ  42356/2013/ODSH/12,  kterým  Krajský  úřad Pardubického kraje (dále jen „krajský úřad“) zamítl odvolání stěžovatelky a potvrdil rozhodnutí Městského úřadu Přelouč (dále jen městský úřad“) ze dne 11. 4. 2013, č. j. MUPC 6125/2013, jímž byla uznána vinnou tím, že dne 15. 6. 2012 v 9:10 h v obci Přelouč, ul. Pardubická, na silnici I.  třídy  číslo  2,  v km  73,422  jako  řidička  vozidla  jedoucího  ve  směru  od  obce  Pardubice při odbočování vlevo nedala přednost v jízdě protijedoucímu vozidlu, čímž došlo ke střetu obou vozidel. Tím stěžovatelka porušila ust. § 21 odst. 5 zákona č. 361/2000 Sb., ve znění pozdějších předpisů (dále jen „silniční zákon“), a spáchala tak přestupek podle ust. § 125c odst. 1 písm. f) bodu 8 silničního zákona. Městský úřad za spáchaný přestupek uložil stěžovatelce podle ust. § 11 odst.  1  písm.  b)  zákona  č.  200/1990  Sb.,  ve  znění  pozdějších  předpisů  (dále  jen  „zákon o přestupcích“),  a  §  125c  odst.  4  písm.  e)  silničního  zákona  pokutu  ve  výši  3.000  Kč. Krajský soud  v odůvodnění  napadeného  rozsudku  vyšel  ze  skutečnosti,  že  městský  úřad po zrušení  svého  prvního  rozhodnutí  krajským  úřadem  již  do  spisu  nic  nového  nedoplňoval, neměnil právní kvalifikaci, nenařídil ve věci jednání a neshledal důvod pro opětovné seznamování stěžovatelky se spisem před vydáním rozhodnutí, a bez dalšího ve věci znovu rozhodl. Ust. § 36 odst.  3  zákona  č.  500/2004  Sb.,  ve  znění  pozdějších  předpisů  (dále  jen  „správní  řád“)  nelze podle krajského soudu vykládat formálně, tedy tak, že je třeba podle něj postupovat vždy, i pokud již byl účastník řízení se všemi podklady obeznámen. Jeho smyslem je totiž umožnit účastníkovi řízení, aby před vydáním rozhodnutí měl k dispozici všechny informace, na základě kterých bude správní  orgán  rozhodovat,  mohl  se  k  nim  případně  vyjádřit  nebo  navrhovat  obstarání  dalších podkladů.  Jedinou  změnou,  kterou  městský  úřad  učinil,  bylo,  že  nadále  stěžovatelku  nevinil z porušení  ust.  §  4  písm.  b)  a  §  5  odst.  1  písm.  b)  silničního  zákona.  Za  této  situace  nebylo na místě znovu poskytovat stěžovatelce lhůtu k seznámení se s podklady rozhodnutí, neboť stav spisu se nijak nezměnil a podklady nashromážděné do vydání zrušujícího rozhodnutí krajského úřadu byly stěžovatelce známy. Postup podle ust. § 36 odst. 3 správního řádu by byl zbytečným prodlužováním řízení, a to za situace, kdy do uplynutí prekluzívní lhůty k projednání přestupku zbývaly  zhruba  2  měsíce.  Co  se  týče  použití  map  získaných  z internetu,  stěžovatelka  v  žalobě neuvedla  žádné  konkrétní  důvody,  pro  které  považuje  argumentaci  krajského  úřadu za nesprávnou. Přitom krajský úřad správně v odůvodnění rozebral, ve spojení s jakými důkazy byly  tyto  mapy  použity  a  v  jakých  souvislostech,  když  mimo  jiné  uvedl,  že  nejsou  v  rozporu s fotodokumentací  pořízenou  Policií  ČR.  V  přestupkovém  řízení  lze  podle  ust.  §  51  zákona o přestupcích  ve  spojení  s  §  51  odst.  1  správního  řádu  použít  prakticky  jakýkoliv  důkazní prostředek, který není získán nebo proveden v rozporu s právními předpisy. Pokud městský úřad použil jako jeden z důkazních prostředků letecký snímek místa nehody pro účely vyznačení místa střetu a místa nástupu dvou spolujezdkyň do protijedoucího vozidla, nepovažoval krajský soud tento postup za nezákonný. Letecké snímky byly získány z běžně dostupných zdrojů, je z nich zřejmé, kdy a z jaké adresy byly vytištěny, a skutečnost, že byly použity v přestupkovém řízení, z nich  nedělá  nezákonný  důkazní  prostředek,  neboť  byly  získány  běžným  postupem,  a  nikoliv nezákonně,  a  rovněž  byly  provedeny  v  souladu  s  příslušnými  právními  předpisy  (jako  listinný důkazní  prostředek).  Nelze  rovněž  přehlížet,  že  snímky  získané  z  internetu  byly  pouze  jedním z mnoha  důkazních  prostředků,  které  městský  úřad  použil  a  na  jejichž  základě  rozhodl, a to nikoliv  zásadním.  Svědkyně  vyznačily  požadované  údaje  i  do  fotodokumentace  pořízené Policií ČR a ve spojení s jejich výpověďmi, kamerovým záznamem a dalšími podklady se jednalo o naprosto dostačující důkazní prostředky k prokázání viny stěžovatelky. 



  Stěžovatelka  v  kasační stížnosti  podané  v zákonné lhůtě  uplatnila  důvody podle ust. § 103 odst. 1 písm. a) a b) s. ř. s. V kasační stížnosti namítala, že dikce ust. § 36 odst. 3 správního  řádu  je  jednoznačná.  Účastníkovi  řízení  musí  být  vždy  dána  možnost  vyjádřit se k podkladům rozhodnutí. Toto není nutné pouze v případech, nestanoví-li zákon jinak, dále pokud  se  žádosti  účastníka  v  plném  rozsahu  vyhovuje  a  pokud  se  účastník  práva  vyjádřit se k podkladům rozhodnutí vzdal. I podle odborné literatury (Vedral, J.: Správní řád. Komentář. Praha: BOVA. POLYGON, 2006. s. 266 a násl.) musí správní orgán vždy obviněného vyzvat, aby se vyjádřil k podkladům rozhodnutí. Podle stěžovatelky se v dané věci nemohl uplatnit žádný z důvodů, pro který správní orgán není povinen umožnit obviněnému vyjádřit se k podkladům rozhodnutí. Správní řízení vedené se stěžovatelkou se týká správního trestání a rozhodnutí v něm může mít za následek výrazný zásah do jejích práv. Musí jí proto být dána co nejširší možnost hájit  se,  čímž  se  přestupkové  řízení  liší  od  jiných  řízení.  Pokud  by  proběhlo  řízení  po  zrušení původního rozhodnutí krajským úřadem, měla stěžovatelka v úmyslu na svou obranu navrhnout provedení dalších důkazů. Tato možnost jí však byla odňata, a proto k navržení provedení dalších důkazů  došlo  až  v  odvolání.  Krajský  úřad  všechny  návrhy  na  doplnění  dokazování  zamítl a stěžovatelka  proti  tomuto  zamítnutí  neměla  k  dispozici  řádný  opravný  prostředek.  Tím  byla porušena  zásada  dvojinstančnosti  správního  řízení.  Dále  stěžovatelka  namítala,  že  provedené důkazy  a  skutková  zjištění  jsou  nedostatečné,  a  proto  o  ně  nelze  opřít  závěr  o  její  vině za spáchaný přestupek. Krajský soud, stejně jako krajský úřad, nezákonně zúžil rozsah povinností městského úřadu, když se spokojil s provedenými důkazy, přičemž některé z nich byly provedeny v  rozporu  s  právními  předpisy.  Městský  úřad  k  prokázání  zákonnosti  měření  vozidel  použil veřejně  dostupné  mapy  z  mapových  portálů  v  rozporu  s  licenčními  podmínkami  a  důkaz prokázání místa spáchání přestupku byl získán v rozporu s právními předpisy. Licenční podmínky mapových portálů www.mapy.cz a www.maps.google.com stanoví, že mapové poklady se mohou používat  pouze  k  osobním  účelům.  Je-li  takovým  způsobem  omezeno  užívání  uvedených mapových  služeb,  je  zřejmé,  že  tyto  mapové  podklady  nelze  používat  ve  správním  řízení, kdy se zcela jistě nejedná o osobní účely. Provozovatelé mapových služeb negarantují správnost dat  a nelze  tak  vyloučit,  že  v  mapových  podkladech  se  mohou  vyskytovat  chyby.  Jelikož ve správním  řízení  platí  zásada  in  dubio  pro  reo,  zavinění  obviněného  je  nutno  postavit  najisto. Nelze vycházet z mapových podkladů, kdy jejich vlastník nenese odpovědnost za správnost údajů v  nich  uvedených.  Krajský  soud  nepřezkoumal  námitku  stěžovatelky,  že  správní  orgán  použil mapové  podklady  v  rozporu  s  licenčními  podmínkami  poskytovatele  mapových  podkladů. Vyjasnění  otázky,  po  jaké  dráze  se  pohybovala  vozidla  obou  účastníků  dopravní  nehody, je důležité  pro  zákonnost  rozhodnutí  o  spáchání  předmětného  přestupku.  Proto  je  nutné doplnění  důkazního  řízení  o  ohledání  na  místě,  resp.  o  znalecký  posudek,  jenž  je  potřebný pro řádné a úplné zjištění skutkového stavu věci. Krajský úřad nepostupoval v souladu s ust. § 3 správního řádu tak, aby byl zjištěn stav věci, o němž nejsou důvodné pochybnosti. Krajský úřad se také neřídil ust. § 50 odst. 4 správního řádu, když nepřihlédl ke všemu, co vyšlo během řízení najevo.  A  konečně  nepostupoval  podle  ust.  §  51  odst.  1  správního  řádu,  neboť  k  provedení důkazu použil důkazní prostředky provedené v rozporu s právními předpisy. Ze všech uvedených důvodů  stěžovatelka  navrhla,  aby  Nejvyšší  správní  soud  napadený  rozsudek  krajského  soudu zrušil. 



  Krajský  úřad  ve  vyjádření  ke  kasační  stížnosti  plně  odkázal  na  odůvodnění  svého 



 rozhodnutí a navrhl, aby kasační stížnost byla zamítnuta. 



  Nejvyšší  správní  soud  přezkoumal  napadený  rozsudek  v souladu  s ust.  §  109  odst.  3 a 4 s. ř. s., vázán rozsahem a důvody, které uplatnil stěžovatel v podané kasační stížnosti, a přitom sám neshledal vady uvedené v odst. 4, k nimž by musel přihlédnout z úřední povinnosti. 



  Podle  ust.  §  36  odst.  3  správního  řádu,  nestanoví-li  zákon  jinak,  musí  být  účastníkům před vydáním rozhodnutí ve věci dána možnost vyjádřit se k podkladům rozhodnutí; to se netýká žadatele, pokud se jeho žádosti v plném rozsahu vyhovuje, a účastníka, který se práva vyjádřit se k podkladům rozhodnutí vzdal. 



  Spornou otázkou v posuzované věci je, zda je správní orgán povinen umožnit účastníkovi řízení  vyjádřit  se  k podkladům  rozhodnutí  za  situace,  je-li  vydáváno  nové  rozhodnutí  ve  věci poté,  co  bylo  předchozí  rozhodnutí  zrušeno  nadřízeným  správním  orgánem.  Účelem  ust.  §  36 odst. 3 správního řádu je dát účastníkovi řízení možnost seznámit se s obsahem správního spisu v době  bezprostředně  předcházející  vydání  rozhodnutí,  tj.  v  době,  kdy  mezi  seznámením se s podklady a vydáním rozhodnutí již není správní spis doplňován o další důkazní prostředky (viz  rozsudek  Nejvyššího  správního  soudu  ze  dne  26. 2. 2010,  č.  j.  8 Afs 21/2009 – 243, publ. pod č.  2073/2010  Sb.  NSS).  Vzhledem  k  tomu,  že  ust.  §  33  odst.  2  správního  řádu neupřesňuje, s jakými podklady má být účastníku řízení umožněno seznámit se, je třeba vycházet z  předpokladu,  že  správní  orgán  je  povinen  dát  účastníkovi  možnost  seznámit  se  se  všemi podklady  pro  rozhodnutí  (viz  rozsudek  Nejvyššího  správního  soudu  ze  dne  17. 7. 2013, č. j. 8 As 54/2012 - 38). Povinnosti správního orgánu odpovídá právo účastníka řízení seznámit se s podklady pro rozhodnutí a vyjádřit se k nim před vydáním rozhodnutí ve věci. Toto právo je ústavně  zaručeno  (čl.  38  odst.  2  Listiny  základních  práv  a  svobod)  a  je  zakotveno  také v základních zásadách správního řízení. Specifikum řízení o přestupku spočívá v tom, že je vždy třeba  nařídit  jednání  (§  74  odst.  1  zákona  o  přestupcích).  Při  něm  se  provádí  dokazování, obviněný  z  přestupku  má  právo  vyjádřit  se  k  důkazům,  ke  skutečnostem,  jež  se  mu  kladou za vinu,  seznámit  se  s  podklady  pro  vydání  rozhodnutí,  vyjádřit  se  k  nim  a  navrhnout  jejich doplnění.  K  realizaci  práv  upravených  ust.  §  73  odst.  2  zákona  o  přestupcích  a  §  36  odst.  3 správního  řádu  tak  dochází  buď  ještě  před  konáním  ústního  jednání,  nebo  v  jeho  průběhu. Jakmile  je  přestupek  při  ústním  jednání  projednán,  vydá  správní  orgán  rozhodnutí  ve  věci. Ústní jednání  se  přitom  může  konat  v  nepřítomnosti  obviněného  z  přestupku  (§  74  odst.  1 zákona o přestupcích), jsou-li pro to splněny zákonné podmínky.  



  Podle  konstantní  judikatury  Nejvyššího  správního  soudu  nedojde  k porušení  práva zakotveného v ust. § 36 odst. 3 správního řádu, pokud toto právo účastník řízení přes poučení nevyužije.  Pokud  jde  o  kvalitu  poučení  v  předvolání  k ústnímu  jednání,  účastník  řízení si nemůže sám  učinit  právně  relevantní  úsudek  o  tom,  kdy  je  shromažďování  podkladů rozhodnutí ukončeno  (srov.  rozsudek  Nejvyššího  správního  soudu  ze  dne  14. 11. 2003, č. j. 7 A 112/2002-36, publ. pod č. 303/2004 Sb. NSS). Smyslem ústního jednání v přestupkovém řízení je v souladu se zásadou procesní ekonomie právě shromáždění podkladů pro rozhodnutí, vyjádření  se  obviněného  k  nim  a  vydání  rozhodnutí  ve  věci  (viz  např.  rozsudek  Nejvyššího správního soudu ze dne 22. 2. 2006, č. j. 1 As 19/2005 - 71). V rozsudku ze dne 12. 5. 2011, č. j. 9 As 76/2010 - 76, Nejvyšší správní soud konstatoval: „Stěžovatel byl … rovněž poučen o možnosti správního orgánu jednat i v jeho nepřítomnosti, za podmínek, že se účastník řízení bez řádné omluvy nedostaví nebo  se  nedostaví  bez  vážného  důvodu.  Zároveň  byl  poučen  o  možnosti  se  vyjadřovat  ke  všem  skutečnostem, které se  mu  kladou  za  vinu,  navrhovat  důkazy  na  svou  obhajobu  po  celou  dobu  řízení,  o  možnosti  nahlížet do spisu, pořizovat si výpisy a kopie, vyjádřit své stanovisko, a o možnosti na žádost získat informace o řízení. Ze správního spisu vyplývá, že žádné z těchto možností během správního řízení nevyužil a ani ústního jednání se bez řádné omluvy nezúčastnil.“ Obdobně lze odkázat i na závěry, ke kterým Nejvyšší správní soud dospěl v rozsudku ze dne 16. 5. 2012 č. j. 3 As 12/2012 - 21. 



   Judikatura Nejvyššího správního soudu tak reflektuje účel ust. § 36 odst. 3 správního řádu a zároveň zohledňuje, že se správní orgán při vedení řízení pohybuje v mezích uvážení, kdy sám posuzuje,  zda  podklady,  které  má  k dispozici, jsou  dostačující  pro  vydání  rozhodnutí. To znamená,  že  okruh  skutečností,  které  musí  být  dokazovány,  výběr  důkazních  prostředků k tomu potřebných, jakož i hodnocení důkazů provedených ve správním řízení je věcí správního orgánu.  Teprve  vydání  rozhodnutí  až  po  ústním  jednání  s výraznou  časovou  prodlevou představuje  vadu  řízení  (viz  např.  rozsudek  Nejvyššího  správního  soudu  ze  dne  4.  10.  2007, č. j. 4 As  4/2007  -  46),  ovšem  taková  vada  zpravidla  nemívá  vliv  na  zákonnost  rozhodnutí (viz např.  rozsudek  Nejvyššího  správního  soudu  ze  dne  14.  10.  2010,  č.  j.  5  As  1/2010  -  76). Mezi dobou,  kdy  jsou  důkazy  shromažďovány,  a  vydáním  rozhodnutí  vzniká  určitá  prodleva, kdy je  účastník  řízení  v relativní  nejistotě,  zda  bude  dokazování  doplňováno,  ovšem  ust.  §  36 odst.  3  správního  řádu  mu  zaručuje,  že  se  ke  všem  případným  dalším  podkladům bude moci vyjádřit. Podklady, o které správní orgán opře své rozhodnutí, by tedy pro  adresáta rozhodnutí neměly  být  překvapivé  a  zcela  neznámé  (viz  rozsudek  Nejvyššího  správního ze  dne  11. 3. 2010, č. j. 5 As 24/2009 - 65,  publ.  pod  č.  2063/2010  Sb.  NSS,  Nejvyšší  správní  soud  uvedl: „Ze správního spisu nakonec vyplývá i to, že Magistrát města Teplice po ústním jednání již nerozšiřoval spisový materiál  o  žádné  další  podklady  rozhodnutí,  přičemž  o  věci  rozhodl  relativně  krátce  po  provedeném  ústním jednání,  tj.  dne  8.  1.  2008.  Nejvyšší  správní  soud  uzavírá,  že  v  kontextu  posuzované  věci  bylo  nepochybné, že po ústním jednání  konané dne 10. 12. 2007 mělo vést k vydání rozhodnutí. Takový závěr lze dovodit již z předvolání k ústnímu jednání, ve kterém byl stěžovatel poučen o tom, že zde bude mít možnost vyjádřit se k podkladům rozhodnutí ve smyslu § 36 odst. 3 správního řádu. Byť tedy k poučení podle § 36 odst. 3 správního řádu nedošlo až po té, co správní orgán  formálně  ukončil  shromažďování  podkladů  rozhodnutí,  bylo  z  něj  zřejmé,  k  jakému  okamžiku bude správní  orgán  považovat  podklady  za  kompletní  a  dostatečné  pro  rozhodnutí  o  věci  samé.“  Podobně vyznívá i rozsudek Nejvyššího správního soudu ze dne 16. 3. 2010, č. j. 1 As 15/2010 - 90. 



 V dané  věci  městský  úřad  rozhodnutím  ze  dne  17.  12.  2012,  č.j.  MUPC  19094/2012 uznal městský  úřad  stěžovatelku  vinnou  nejen  z  porušení  ust.  § 21  odst. 5  silničního zákona, ale i z porušení  ust.  §  4  písm.  b)  a  §  5  odst.  1  písm.  b)  silničního  zákona,  tedy z porušení povinností  řídit  se  pravidly  provozu  na  pozemních  komunikacích,  věnovat  se  plně řízení  vozidla  a  sledovat  situaci  v  provozu  na  pozemních  komunikacích.  Krajský  úřad ve zrušujícím rozhodnutí ze dne 8. 3. 2013, č.j. KrÚ 18736/2013/ODSH/12 vytkl městskému úřadu, že ve výroku ani v odůvodnění svého rozhodnutí neuvedl, jakým konkrétním jednáním se stěžovatelka dopustila porušení ust. § 5 odst. 1 písm. b) silničního zákona a rovněž neobjasnil, jaký konkrétní přestupek porušením citovaného ustanovení spáchala, a uzavřel, že „tyto nedostatky správní orgán I. stupně odstraní tím, že opětovně povede řízení a posoudí, zda a jakým konkrétním jednáním obviněná porušila ustanovení § 5 odst. 1 písm. b) zákona o silničním provozu, a dále posoudí, zda se obviněná dopustila také přestupku dle § 125c odst. 1 písm. k) zákona o silničním provozu či nikoliv, a ve věci opětovně rozhodne“. Pokud se týká porušení ust. § 21 odst. 5 silničního zákona, tedy nedání přednosti v jízdě protijedoucímu vozidlu při odbočování vlevo, a tím spáchání přestupku podle ust. § 125c odst. 1 písm.  f)  bodu  8.  silničního  zákona,  krajský  úřad  se  zcela  ztotožnil  s  městským  úřadem  v  tom, na základě  jakých  podkladů  a  k  jakým  skutkovým  zjištěním  dospěl  a  jakou  právní  kvalifikaci použil.  Spis  spolu  se  zrušujícím  rozhodnutím  byl  městskému  úřadu  vrácen  dne  28.  3.  2013. Dne 11. 4. 2013 vydal městský úřad nové rozhodnutí, kterým stěžovatelku uznal vinnou pouze z porušení  ust.  §  21  odst.  5  silničního  zákona,  a  tím  ze  spáchání  přestupku  podle  ust.  §  125c odst. 1  písm.  f)  bodu  8.  silničního  zákona.  K  případnému  porušení  ust.  §  5  odst.  1  písm.  b) a § 4 písm.  b)  silničního  zákona  se  městský  úřad  vyjádřil  tak,  že  zásadní  porušení  povinností stěžovatelkou spočívalo v tom, že nedala přednost protijedoucímu vozidlu při odbočování vlevo, přičemž  toto  jednání  bylo  nade  vší  pochybnost  prokázáno  shromážděnými  důkazy.  Posouzení případného  porušení  ust.  §  5  odst.  1  písm.  b)  silničního  zákona  neshledal  městský  úřad rozhodujícím,  neboť  se  jedná  o  obecnou  povinnost  plynoucí  z  činnosti  řidiče.  Porušení  této povinnosti tedy nadále nezkoumal a toto z rozhodnutí zcela vypustil stejně jako porušení obecné povinnosti podle ust. § 4 písm. b) silničního zákona. 



  Z výše  uvedeného  je  zřejmé,  že  městský  úřad  nenařídil  další  jednání,  neprováděl  další dokazování a neměnil právní kvalifikaci přestupku. K právní kvalifikaci deliktu ve vazbě na právo na  obhajobu  viz  usnesení  rozšířeného  senátu  Nejvyššího  správního  soudu  ze  dne  18.  9.  2012, č. j. 7 Afs 122/2009 - 360.  Zároveň  není  sporné,  že  stěžovatelka  měla  možnost  vyjádřit se ke všem  podkladům  rozhodnutí  před  vydáním  rozhodnutí  ze  dne  17.  12.  2012,  které  bylo zrušeno.  Po  jeho  zrušení  byla  věc  vrácena  městskému  úřadu  k dalšímu  řízení,  nikoliv  k řízení novému, ve kterém by bylo nutno opakovat již učiněné úkony nebo provádět úkony další. Výtky krajského úřadu směřovaly k nedostatkům odůvodnění prvostupňového rozhodnutí, které mohly být  napraveny  bez  dalšího  dokazování  a  další  jednání  ve  věci  by  tak  bylo  nadbytečné. Pokud dostala stěžovatelka možnost vyjádřit se ke všem podkladům řízení, které navíc využila, a ani  nové  rozhodnutí  nebylo  vydáno  s neodůvodněnou  časovou  prodlevou,  nelze  o  porušení ust. § 36 odst. 3 správního řádu uvažovat.  



  Namítá-li  stěžovatelka,  že  měla  v úmyslu  navrhovat  nové  důkazy,  pak  není  zřejmé, proč provedení  těchto  důkazů  nenavrhla,  resp.  nemohla  navrhnout,  ke  stejným  podkladům již před vydáním rozhodnutí ze dne 17. 12. 2012. Vedle toho jí ani možnost navrhování nových důkazů  nebyla  upřena.  V  řízení  o  přestupku  se  neuplatní  koncentrace  řízení  podle  ust.  §  82 odst. 4  věta  první  správního  řádu,  jež  umožňuje  pouze  omezené  uplatnění  nových  skutečností a důkazních  návrhů  v  odvolacím  řízení.  Obviněný  z přestupku  může  svá  práva  zaručená v ust. § 73 odst. 2 zákona o přestupcích, tj. zejména právo uplatňovat nové skutečnosti a nové důkazy  na  svoji  obranu,  uplatnti  i  v  řízení  o  odvolání  (viz  rozsudek  NSS  ze  dne  22.  1.  2009, č. j. 1 As  96/2008  –  115,  publ.  pod  č.  1856/2009  Sb.  NSS).  V rozsudku  ze  dne  6.  6.  2013, č. j. 1 As  24/2013  -  28,  Nejvyšší  správní  soud  vyslovil   závěr,  že  „(b)yl-li  účastník  řízení  zkrácen správním orgánem I. stupně na nějakém svém právu, je možné v odvolacím řízení tuto vadu odstranit, což vyplývá mj. z § 82 odst. 4 věty druhé správního řádu. Ten upravuje pravidlo pro uplatnění námitky, že odvolateli nebylo v řízení před správním orgánem I. stupně umožněno učinit nějaký úkon. Pro takový případ je odvolatel povinen učinit  tento  úkon  spolu  s  odvoláním.  Účelem  uvedeného  pravidla  je  odstranit  v  odvolacím  řízení  vadu, kterou je stiženo řízení před správním orgánem I. stupně.“ V citované věci byl stěžovatel řádně předvolán k ústnímu jednání, ale nedostavil se a v průběhu jednání již nebyl správní spis doplňován o žádné nové  podklady,  pouze  stávající  podklady  byly  provedeny  zákonem  předvídaným  způsobem jako důkazní  prostředky.  Nejvyšší  správní  soud  k tomu  poznamenal,  že  „s  podklady  pro  vydání rozhodnutí  se  mohl  stěžovatel  seznámit  i  v  průběhu  řízení  o  odvolání  a  též  v  době  od  doručení  rozhodnutí správního  orgánu  I.  stupně  do  uplynutí  lhůty  pro  podání  odvolání,  a  to  nahlédnutím  do  spisu.  S právem na seznámení  se  s  podklady  rozhodnutí  úzce  souvisí  právo  vyjádřit  se  k  podkladům  a  navrhnout  důkazní prostředky. Tato svá práva mohl stěžovatel neomezeně uplatňovat i v řízení o odvolání (viz body [12] a [13] shora),  ale  neučinil  tak.  Měl-li  by  stěžovatel  za  to,  že  byl  zkrácen  na  svém  právu  vyjádřit  se  k  podkladům pro vydání  rozhodnutí  či  právu  navrhnout  důkazní  prostředky,  měl  tyto  své  návrhy  učinit  spolu  s  odvoláním proti rozhodnutí  správního  orgánu  I.  stupně,  resp.  i  později  v  řízení  o  odvolání.“  Tento  postup  vychází ze zásady  jednoty  správního  řízení  od  zahájení  řízení  až  do  jeho  skončení  pravomocným rozhodnutím  a  v případě  řízení  o  přestupku  v jeho  důsledku  nedochází  k porušení  zásady dvojinstančnosti  správního  řízení, jak  se  domnívá  stěžovatelka.  Námitku  stěžovatelky, že bylo porušeno  její  právo  vyjádřit  se  k podkladům  prvostupňového  správního  rozhodnutí, vyhodnotil Nejvyšší správní soud s ohledem na výše uvedené jako nedůvodnou. 



  Jako nedůvodnou posoudil Nejvyšší správní soud i námitku nezákonného použití veřejně dostupných  map  z  mapových  portálů  www.mapy.cz  a  www.maps.google.com  při  dokazování městským  úřadem.  Dokazování  totiž  neprobíhá  v  režimu  licenčního  užití  autorského  díla, který je odlišný  od  dokazování  ve  správním  řízení  nebo  v řízení  před  soudem.  V tomto  směru se Nejvyšší  správní  soud  ztotožňuje  s  krajským  soudem,  že  v přestupkovém  řízení  lze podle ust. § 51 zákona o přestupcích ve spojení s § 51 odst. 1 správního řádu použít prakticky jakýkoliv  důkazní  prostředek,  který  není  získán  nebo  proveden  v rozporu  s právními  předpisy. Důkaz mapami dostupnými z internetu byl získán zákonným způsobem. Je sice obecně známo, že  provozovatelé  mapových  služeb  negarantují  správnost  dat  a  nelze  tak  vyloučit  výskyt  chyb, ale občasný výskyt chyb nečiní tento důkazní prostředek nezpůsobilým pro dokazování, zvláště nejedná-li  se  o  mapu  zastaralou  nebo  pořízenou  z omezeného  či  pochybného  zdroje.  Žádná taková  chyba,  která  by  měla  za  důsledek  nesprávné  posouzení  skutkového  stavu,  v daném případě nevyšla najevo a ani stěžovatelka na žádnou takovou chybu nepoukázala. Zásada in dubio pro  reo  se  tudíž  neuplatní,  neboť  není  splněn  předpoklad  existence  důvodné  pochybnosti, když navíc správnost použitých map byla potvrzena srovnáním s dalšími důkazními prostředky, konkrétně  s  pořízenou  fotodokumentací  z místa  přestupku.  Byť  se  krajský  soud  výslovně nezabýval námitkou stěžovatele, že správní orgán použil mapové podklady v rozporu s licenčními podmínkami poskytovatele mapových podkladů, je z odůvodnění napadeného rozsudku zřejmé, že  dospěl  k závěru,  že  se  jedná  o  způsobilé  důkazní  prostředky  a  z jakého  důvodu  tomu tak je. Podle rozsudku Nejvyššího správního soudu ze dne 14. 7. 2005, č. j. 2 Afs 24/2005 - 44, publ.  pod  č.  689/2005  Sb.  NSS,  „není-li  z odůvodnění  napadeného  rozsudku  krajského  soudu  zřejmé, proč soud  nepovažoval  za  důvodnou  právní  argumentaci  účastníka  řízení  v  žalobě  a  proč  žalobní  námitky účastníka  považuje  za  liché,  mylné  nebo  vyvrácené,  nutno  pokládat  takové  rozhodnutí  za  nepřezkoumatelné pro nedostatek  důvodů  ve  smyslu  §  103  odst.  1  písm.  d)  s.  ř.  s.  zejména  tehdy,  jde-li  o  právní  argumentaci, na níž je  postaven  základ  žaloby.“  Těmto  požadavkům  krajský  soud  v odůvodnění  napadeného rozsudku vyhověl. Povinnost posoudit všechny žalobní námitky totiž neznamená, že krajský soud je  povinen  reagovat  na  každou  dílčí  argumentaci  a  tu  obsáhle  vyvrátit.  Jeho  úkolem  bylo vypořádat se s obsahem a smyslem žalobní argumentace, což se stalo.  



  Další  stížní  námitky,  že  krajský  úřad  nezjistil  stav  věci,  o  němž  nejsou  důvodné pochybnosti,  a  nepřihlédl  ke  všemu,  co  vyšlo  během  řízení  najevo,  jsou  nad  rámec  výše uvedeného  již  jen  obecné  a  nepodložené  individualizovanými  skutkovými  tvrzeními.  Nejvyšší správní soud již v rozsudku ze dne 29. 6. 2011, č. j. 8 As 28/2011 – 78, naznačil, jak by měla být formulována  žalobní  námitka  týkající  se  nemožnosti  seznámit  se  s  podklady  pro  rozhodnutí. Uvedl, že žalobce (stěžovatel) by měl upřesnit podklady, ke kterým se nemohl vyjádřit, a způsob, jakým  mohlo  toto  pochybení  ovlivnit  rozhodnutí  správního  orgánu.  K obecným  námitkám stěžovatelky  tak  lze  taktéž  pouze  v obecné  rovině  uvést,  že  žádné  skutečnosti  zřejmé  ze  spisu o pochybeních krajského úřadu nesvědčí. 



  Ze  všech  výše  uvedených  důvodů  vyplývá,  že rozsudek  krajského soudu není nezákonný z důvodů  namítaných  v kasační  stížnosti.  Proto  Nejvyšší  správní  soud podle ust. § 110 odst. 1 s. ř. s.  kasační  stížnost  zamítl.  Učinil  tak  postupem  podle  ust.  §  109 odst. 2 s. ř. s., podle kterého o kasační stížnosti rozhoduje zpravidla bez jednání. 



 Výrok  o  náhradě  nákladů  řízení  se  opírá  o  ust.  §  60  odst.  1  věta  první  ve spojení s § 120 s. ř. s., podle kterého, nestanoví-li tento zákon jinak, má účastník, který měl ve věci plný úspěch právo na náhradu nákladů řízení před soudem, které důvodně vynaložil proti účastníkovi, který ve věci  úspěch  neměl.  Nejvyšší  správní  soud  žádnému  z účastníků  náhradu  nákladů nepřiznal, protože stěžovatelka v řízení úspěch neměla a krajskému úřadu žádné náklady s tímto řízením nevznikly. 



  



  



  



  



  



   

 

