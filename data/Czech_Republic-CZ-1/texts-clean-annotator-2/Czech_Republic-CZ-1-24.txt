 



   



  



  



  



 [1] Žalobce podal dne 22. 1. 2010 žádost o starobní důchod. Dne 18. 5. 2010 Česká správa sociálního zabezpečení žalobci přiznala rozhodnutím č. j. X starobní důchod ve výši 14 808 Kč. Žalobce  uvedené  rozhodnutí  napadl  námitkou,  v níž  požadoval  nový  výpočet  důchodu,  neboť byl přesvědčen, že nebylo zohledněno, že odpracoval určité doby v zaměstnání zařazeném do I. pracovní kategorie.  



 [2] V rozhodnutí  o  námitkách  žalovaná  vycházela  z toho,  že  podle  §  174  zákona č. 100/1988 Sb.,  o  sociálním  zabezpečení,  ve  znění  zákona  č.  235/1992  Sb.,  má  občan  nárok na odchod  do  starobního  důchodu  dříve  tehdy,  pokud  zaměstnání  I.  pracovní  kategorie nebo služba  I.  nebo  II.  kategorie  funkcí trvaly ke dni 31. 12. 1992.  V rámci  námitkového  řízení žalovaná zjistila, že ačkoliv ze záznamů je zřejmé, že žalobce odpracoval v roce 1992 sedmdesát dnů  v I.A  pracovní  kategorii,  nelze  ani  od  bývalého  zaměstnavatele  žalobce  zjistit  konkrétní období  tohoto  roku,  kdy  byl  žalobce  v uvedené  kategorii  zařazen.  Jelikož  u  žalobce  nebylo prokázáno, že byl  zaměstnán v I. kategorii právě k datu 31. 12. 1992, nemělo zařazení žalobce v uvedených kategoriích žádný vliv na nárok odchodu do důchodu dřív, a tudíž nemělo ani žádný vliv na výši důchodu žalobce.  



 [3] Konkrétní  doby,  kdy  žalobce  vykonával  práci  v rámci  I.  kategorie  v roce 1992,  byly rovněž předmětem dokazování v řízení před Městským soudem v Praze, přičemž soud hodnotil evidenční  listy,  pracovní  smlouvu,  pracovní  náplň  žalobce,  oznámení  z roku  1988,  zápočet odpracované doby zaměstnání u Státní báňské správy v preferovaných důchodových kategoriích z roku 1993 i protokol z jednání komise Českého báňského úřadu z roku 1993. Po provedeném dokazování městský soud podanou žalobu shora označeným rozsudkem zamítl, neboť z žádných důkazů nevyplynulo, že by zaměstnání žalobce v preferované kategorii trvalo ke dni 31. 12. 1992.  



   



 [4] Proti  rozsudku  městského  soudu  podal  žalobce  (dále  jen  „stěžovatel“)  kasační  stížnost. Stěžovatel  je  přesvědčen,  že  soudu  dostatečně  prokázal,  že  jeho  zaměstnání  v preferované kategorii trvalo k 31. 12. 1992, a tudíž že splnil podmínky pro snížení věkové hranice pro přiznání starobního  důchodu.  Stěžovateli  se  podařilo  prokázat,  že  z titulu  jeho  funkce  ústředního báňského  inspektora  bylo  jeho  zaměstnání  spojeno  s prací  pod  zemí,  a  tedy  bylo  zařazeno do I. pracovní kategorie. Činnost ústředního báňského inspektora stěžovatel vykonával od r. 1983 až  do  roku  2010.  Stěžovatel  poukázal  na  několik  důkazů,  které  podle  něj  prokazují,  že  práci zařazenou  do  I.  pracovní  kategorie  skutečně  vykonával,  a  to  na  přípis  zaměstnavatele, na výpověď  svědka  (pracovnice,  která  měla  na  Českém  báňském  úřadu  na  starosti  personální agendu), doložené listinné důkazy i svou výpověď.  



 [5] Kromě  toho  je  stěžovatel  přesvědčen,  že  soud  vyložil  §  174  zákona  č.  100/1988  Sb., o sociálním  zabezpečení,  nesprávně.  Má  za  to,  že  jestliže  z dikce  tohoto  ustanovení  vyplývá, že je třeba  posoudit,  zda  zaměstnání  v preferované  kategorii  bylo  vykonáváno  k 31.  12.  1992, gramatickým i logickým výkladem je třeba dospět k takovému výkladu ustanovení, že podmínka musí být splněna kdykoliv v průběhu doby, nejdéle k 31. 12. 1992.  



 [6] Konečně  stěžovatel  namítá,  že  jestliže  žalovaná  po  celou  dobu  účinnosti  zákona č. 100/1988  Sb.,  o zaměstnavatelům, jakým způsobem  bude  požadovat  prokázání  doby  výkonu  práce  v preferované  kategorii pro přiznání  nároku  na  důchod  u  žadatelů  a  vždy  se  spokojila  s předloženými  výkazy (důchodovými listy), lze dovodit, že jednání žalované bylo záměrné s úmyslem zkrátit oprávněné nároky  dotčených  osob,  a  to  tím  spíše,  že  se  jedná  o  osoby  vyššího  věku  a  lze  předpokládat, že osobní svědectví o faktickém výkonu činnosti nebude možné, neboť nikdo ze svědků se řízení nedožije. 



 [7] 



  Žalovaná ke kasační stížnosti nepodala žádné vyjádření. 



   



  



 [8] Kasační stížnost  byla  podána  včas.  napadené rozhodnutí je rozhodnutím, proti kterému lze tento mimořádný opravný prostředek ve smyslu § 102 s. ř. s. podat, a stěžovatel je osobou, která byla účastníkem řízení, z něhož napadené rozhodnutí vzešlo. Rovněž je řádně zastoupen ve smyslu § 105 odst. 2 s. ř. s. a uplatňuje důvody podle § 103 s. ř. s. Kasační stížnost je tedy přípustná.  



 [9] Nejvyšší správní soud nejprve shrne zákonnou úpravu relevantní pro posuzovanou věc.  



  [10] Podle  §  14  odst.  1  zákona  č.  100/1988  Sb.,  o  sociálním  zabezpečení,  zaměstnání  jsou pro účely důchodového zabezpečení zařazena do 31. prosince 1992 podle druhu vykonávaných prací do tří pracovních kategorií. Zaměstnání I. a II. pracovní kategorie jsou uvedena v resortních seznamech zaměstnání zařazených do I. a II. pracovní kategorie vydaných před 1. červnem 1992; do  III.  pracovní  kategorie  patří  zaměstnání,  která  nejsou  zařazena  do  I.  nebo  II.  pracovní kategorie.  Do  I.  pracovní  kategorie  jsou  zařazena  zaměstnání,  v  nichž  se  vykonávají  soustavně a v průběhu kalendářního měsíce převážně práce rizikové, při kterých dochází k častým a trvalým poruchám zdraví pracujících působením škodlivých fyzikálních a chemických vlivů, a to kromě jiných  také  „ostatní  zaměstnání  v  hornictví  vykonávaná  pod  zemí  v  hlubinných  dolech.“  [§  14 odst. 2 písm. b) zákona o sociálním zabezpečení].  



 [11]  Věk odchodu do důchodu pro osoby zaměstnané v tzv. I. pracovní kategorii byl v zákoně č. 100/1988 Sb., o sociálním zabezpečení, ve znění do 31. 12. 1992, stanoven v § 21 tak, že občan musel být zaměstnán nejméně 25 roků, dosáhnout věku aspoň 55 let a být zaměstnán nejméně 20 roků  v  zaměstnání  uvedeném  v  §  14  odst.  2  písm.  b)  až  h)  [§  21  odst.  1  písm.  c)  zákona]. Podle § 14  odst.  5  věty  první  zákona  č.  100/1988  Sb.,  o  sociálním  zabezpečení,  „jako  doba zaměstnání  I.  (II.)  pracovní  kategorie  se  za  dobu  před  1.  lednem  1993  započítává  doba  výkonu  práce podle popisu pracovní činnosti uvedeného v příslušném resortním seznamu a další doby za podmínek a v rozsahu stanovených v  předpisech  platných před 1. červnem 1992; organizace  pro tyto účely vedou příslušnou evidenci.“ Podle § 174 odst. 1 zákona o sociálním zabezpečení, ve znění účinném do 31. 12. 1994, občan, který  vykonával  před  1.  lednem  1993  zaměstnání  I.  pracovní  kategorie,  popřípadě  službu  I. nebo II.  kategorie  funkcí,  má  po  31.  prosinci  1992  nárok  na  starobní  důchod  též,  jestliže  byl zaměstnán  nejméně  25  roků  a  dosáhl  minimálního  věku  určeného  různě  (od  56  do  59  let) podle toho,  jak  dlouho  vykonával  zaměstnání  zařaditelné  do  těchto  kategorií.  Délka  výkonu zaměstnání  v I.  pracovní  kategorii  zde  stanovená  byla  kratší  než  v obecném  ustanovení  §  21 téhož zákona. V případě stěžovatele, který celkem dle spisu odpracoval patnáct let v I. pracovní kategorii, přičemž nešlo o práci v uranových dolech, byl věk odchodu do důchodu určen na 59 let [§  174  odst.  1  písm.  d)  zákona  o  sociálním  zabezpečení].  Podle  §  174  odst.  2  téhož  zákona „[p]odmínkou vzniku nároku na starobní důchod podle odstavce 1 je, že zaměstnání I. pracovní kategorie nebo služba I. nebo II. kategorie funkcí trvaly ke dni 31. prosince 1992; za zaměstnání se pro tyto účely považují i náhradní  doby  a  doby  uvedené  v  §  5  odst.  1  a  v  §  6  odst.  1  nařízení  vlády  Československé  socialistické republiky č. 117/1988 Sb.“ Podle § 175 téhož zákona, ve znění účinném do 31. 12. 1994, se nároky vyplývající ze zařazení zaměstnání do I. a II. pracovní kategorie nebo služby do I. a II. kategorie funkcí přiznávají do 31. prosince 2016. 



 [12]  Ustanovení  §  174  a  §  175  byla  do  zákona  o  sociálním  zabezpečení  vložena  zákonem č. 235/1992  Sb.,  o  zrušení  pracovních  kategorií  a  o  některých  dalších  změnách  v  sociálním zabezpečení, (dále jen „zákon o zrušení pracovních kategorií“), s účinností od 1. 6. 1992. Zrušena byla  zákonem  č.  155/1995  Sb.,  o  důchodovém  pojištění,  s účinností  od  1.  1.  1996.  Nicméně zákon o důchodovém pojištění v § 74 stanovil, že „nároky na snížení věkové hranice pro vznik nároku na  starobní  důchod  podle  předpisů  platných  před  1.  lednem  1996  po  odpracování  stanovené  doby  zaměstnání v I. pracovní kategorii nebo v I. (II.) kategorii funkcí zůstávají zachovány do 31. prosince 2018. Snížená věková hranice pro vznik nároku na starobní důchod se přitom považuje pro účely tohoto zákona za důchodový věk.“ Toto  ustanovení  se  vztahovalo  jak  na  obecný  důchodový  věk  pro  zaměstnance  v I.  pracovní kategorii  (55  let  dle  §  21  zákona  o  sociálním  zabezpečení,  ve  znění  do  31.  12.  1992), tak na snížený důchodový věk pro ty, kteří v I. pracovní kategorii odpracovali kratší než v § 21 stanovenou dobu (srov. § 174 zákona o sociálním zabezpečení výše). 



 [13]  Dále jsou pro věc relevantní ustanovení týkající se výše starobního důchodu. Podle § 33 odst.  1  zákona  o  důchodovém  pojištění,  ve  znění  účinném  ke  dni  rozhodnutí  žalované,  výše základní  výměry  starobního  důchodu  činí  2170  Kč  měsíčně.  Podle  §  33  odst.  2  téhož  zákona se výše procentní výměry starobního důchodu stanoví procentní sazbou z výpočtového základu podle doby pojištění získané do vzniku nároku na tento důchod a podle doby pojištění získané po vzniku nároku na tento důchod. Do doby pojištění získané do 18 let věku a po vzniku nároku na  starobní  důchod  se  nezahrnují  náhradní  doby  pojištění.  Výše  procentní  výměry  starobního důchodu  činí  nejméně  770  Kč  měsíčně.  Podle  §  34  odst.  1  věty  první  zákona  výše  procentní výměry  starobního  důchodu,  na  který  vznikl  nárok  podle  §  29,  činí  za  každý  celý  rok  doby pojištění získané do vzniku nároku na tento důchod 1,5 % výpočtového základu měsíčně. Výše procentní výměry starobního důchodu se pak zvyšuje pojištěnci, který splnil podmínky nároku na starobní důchod podle § 29 odst. 1 nebo 3 a po vzniku nároku na tento důchod vykonával výdělečnou  činnost  a  nepobíral  přitom  starobní  důchod  ani  invalidní  důchod  pro  invaliditu třetího  stupně,  za  každých  90  kalendářních  dnů  této  výdělečné  činnosti  o  1,5  %  výpočtového základu (§ 34 odst. 2 věta první zákona o důchodovém pojištění). Z tohoto přehledu ustanovení o  výši  starobního  důchodu  tedy  vyplývá,  že  dřívější  věk  odchodu  do  důchodu  by  v případě stěžovatele, který pracoval až do roku 2010, znamenal možnost za léta odpracovaná po dosažení důchodového  věku  (celkem  téměř  5  let)  získat  vyšší  procentní  výměru  starobního  důchodu podle pravidel podrobněji popsaných v § 34 zákona o důchodovém pojištění. 



 [14]  Podrobně  popsal  zdejší  soud  vývoj  právní  úpravy  zavádějící  pracovní  kategorie v důchodovém  zabezpečení  a  rušící  je  v době  transformace  v rozsudku  ze  dne  21.  4.  2010, č. j. 6 Ads 122/2009 - 59,  publikovaném  pod  č.  2093/2010  Sb.  NSS,  na  který  zde  soud  plně odkazuje.  Pro  účely  nyní  posuzované  věci  je  namístě  z historického  hlediska  vyzdvihnout, že „diferenciaci  důchodů  podle  pracovních  kategorií  odůvodňovala  obtížná  a  zdraví  škodlivá  zaměstnání a omezené  technické  možnosti  poskytnout  v těchto  zaměstnáních  lepší  a  bezpečnější  pracovní  podmínky.  Vyšší starobní důchody a dřívější vznik nároku na ně byly tedy jakousi kompenzací za dobrovolně podstoupená rizika (Tomeš, I. Zabezpečení starých osob v Evropě. Praha: nakladatelství ČSAV, 1971).“ (bod 12 uvedeného rozsudku).  Mechanismus  zařazování  zaměstnání  do  preferovaných  kategorií  se  opíral  o  to, že „jednotlivé resorty v rámci koordinační komise pod vedením ministerstva práce a sociálních věcí předkládaly obsáhlé dokumentace s technologickými popisy, pracovně hygienickými vyjádřeními, statistickými údaji o pracovních neschopnostech, úrazovosti a invaliditě. Koordinační komise dávala souhlas se zařazením jednotlivých zaměstnání do resortních seznamů, které vydávala jednotlivá ministerstva. Kontrolu nad realizací kategorizace zaměstnanců pak  měly  různé  ústřední  orgány,  nadřízené  i  průřezové,  v  konkrétních  případech  plátci  důchodů  a  regionální orgány sociálního zabezpečení. Pokud se vytvořila potřeba zařazení dalšího zaměstnání do zvýhodněné kategorie, bylo  třeba  podstoupit  celý  administrativní  postup,  jehož  vyústěním  bylo  zařazení  příslušného  zaměstnání do kategorie. Teprve poté došlo k zařazení konkrétního zaměstnance do této kategorie. Nebylo tedy možno použít analogii či podobnost, každé jednotlivé pracovní zařazení muselo být pro účely zařazení do zvýhodněné důchodové kategorie administrativně schváleno ústředními orgány shora popsaným postupem. (srov. Burdová, E. a kolektiv. O  důchodovém  zabezpečení  zaměstnanců.  Praha:  Práce,  1988,  s.  66  -  75)“  (bod  13  téhož  rozsudku). Pravomoc  rozhodnout  o  zařazení  do  I.  či  II.  kategorie  naproti  tomu  neměly  soudy,  ty  ovšem mohly podle výsledků dokazování vyslovit, že pracovník splňuje podmínky I. nebo II. pracovní kategorie v případě, že práce jím vykonávaná odpovídá zcela některému zaměstnání zařazenému do I. nebo II. pracovní kategorie (srov. bod 14 rozsudku a stanovisko Nejvyššího soudu ČSSR č. 1/II, publikované pod č. 2-3/1978 Sbírky soudních rozhodnutí a stanovisek, str. 81). V době, kdy byly pracovní kategorie zrušeny zákonem o zrušení pracovních kategorií, byla dlouhodobě zachována  zvýhodnění  osobám,  které  byly  do  těchto  kategorií  zařazeny  před  zrušením pracovních  kategorií,  neboť  zákonodárce  si  byl  vědom  toho,  že  zrušení  kategorií  je  spojeno s potřebou dořešení některých sociálních důsledků (bod 16 rozsudku, důvodová zpráva k zákonu o zrušení pracovních kategorií). 



 [15] Podle  důvodové  zprávy  k zákonu  o  zrušení  pracovních  kategorií  „z  legislativního  hlediska se zrušení systému preferovaných pracovních kategorií provádí tak, že se z platné právní úpravy vypouštějí všechna ustanovení, popřípadě zrušují všechny předpisy, které umožňují zařadit určité zaměstnání do preferované pracovní kategorie.  Na  provedeném  zařazení  zaměstnání  za  dobu  minulou  se  nic  nemění  a  zápisy  o  těchto  dobách na evidenčních  listech  důchodového  zabezpečení  zůstanou  beze  změn.  Zatímco  zařazování  zaměstnání do pracovních kategorií bude ukončeno, nároky z toho vyplývající budou přiznávány ještě poměrně dlouhou dobu.“ Ačkoliv zákon o zrušení pracovních kategorií byl účinný již od 1. 6. 1992, ponechal zákonodárce časový prostor pro založení systémů důchodového připojištění, a to až do konce roku 1992, aby zaměstnavatelé, kteří  budou  chtít,  mohli  přídavky  k důchodu  sjednat  v takovém  systému  (důvodová  zpráva,  obecná  část). Důvodová zpráva přímo k § 174 a § 175 zákona o sociálním zabezpečení uváděla: „Ustanovení zabezpečuje snížení věkové hranice pro odchod do starobního důchodu občanům, kterým k datu účinnosti chybí ke vzniku nároku na důchod z I. pracovní kategorie (I. nebo II. kategorie funkcí) krátká doba s tím, že podmínkou tohoto nároku je, že uvedené zaměstnání (služba) trvalo k datu 31. prosince 1992), byly zmírněny negativní dopady nové právní úpravy na ty pracovníky, kterým přijetí zákona zabrání získávat další "preferované" doby zaměstnán. Datum omezující zápočet doby zaměstnání (služby)  získané  v  preferované  pracovní kategorii  (kategorie  funkcí)  je  stanoveno  tak,  aby  se  vztahovalo na všechny pracovníky, kteří získali delší dobu takového zaměstnání (služby).“ 



 [16] Podle § 17 odst. 1 písm. a) a písm. b) zákona č. 100/1988 Sb., o sociálním zabezpečení, měla  vláda  Československé  socialistické  republiky  stanovit  nařízením  mimo  jiné  druhy  prací vykonávaných  za  zvlášť  obtížných  pracovních  podmínek,  zejména  práce  škodlivé  zdraví nebo zvlášť nebezpečné, které odůvodňují, aby zaměstnání, v nichž se tyto práce vykonávají, byla zařazena  do  I.  nebo  II.  pracovní  kategorie  a  také  okruh  zaměstnání  I.  pracovní  kategorie v hornictví se stálým pracovištěm pod zemí v hlubinných dolech. Na základě tohoto zmocnění vláda  vydala  nařízení  č.  117/1988  Sb.,  o  zařazování  zaměstnání  do  I.  a  II.  pracovní  kategorie pro účely  důchodového  zabezpečení,  a  zařadila  zaměstnání  „ústřední  báňský  inspektor“ do přílohy  č.  3,  tedy  do  seznamu  zaměstnání  vybraných  technickohospodářských  pracovníků hlubinných  dolů  a  geologického  průzkumu  prováděného  hornickým  způsobem  a  vedoucích technických  pracovníků  státní  báňské  zprávy  (srov.  bod  18  přílohy  č.  3  nařízení).  Podle  §  15 odst. 1  zákona  o  sociálním  zabezpečení,  ve  znění  do  31.  5.  1992,  se  zaměstnání technickohospodářských  pracovníků  zařazovalo  do  I.  (II.)  pracovní  kategorie,  jestliže  je pracovníci  vykonávali  soustavně  a  v  průběhu  kalendářního  měsíce  aspoň  ze  tří  čtvrtin  celkové pracovní  doby  na  pracovištích,  kde  více  než  polovina  ostatních  pracujících  vykonává  práce, pro něž  je  jejich  zaměstnání  zařazeno  do  I.  (II.)  pracovní  kategorie.  Z tohoto  pravidla  byly stanoveny  výjimky  v  §  15  odst.  2  až  5  téhož  zákona,  ve  znění  do  31.  5.  1992.  U  zaměstnání „ústřední  báňský  inspektor“  se  započítal  celý  rok  jako  odpracovaný  v I.  pracovní  kategorii, jestliže pracovník odpracoval nejméně 110 pracovních dnů na pracovištích v podzemí hlubinných dolů;  odpracoval-li  na  těchto  pracovištích  nižší  počet  pracovních  dnů,  započítávala  se mu v I. pracovní  kategorii  poměrná  část  kalendářního  roku  odpovídající  tomuto  počtu pracovních dnů (§ 15 odst. 2 zákona o sociálním zabezpečení, ve znění do 31. 5. 1992; § 1 odst. 3 nařízení  č.  117/1988  Sb.,  srov.  též  odvětví  02  v příloze  výnosu  Českého  báňského  úřadu č. 2235 s/1988,  kterým  se  vydává  resortní  seznam  zaměstnání  zařazených  do  I.  pracovní kategorie pro účely důchodového zabezpečení). 



 [17]  Důvodová zpráva k zákonu č. 100/1988 Sb., o sociálním zabezpečení, vysvětlovala blíže pravidlo, na základě něhož bylo možno započíst jako celou dobu v I. pracovní kategorii i kratší odpracovanou dobu nad 110 pracovních dnů. Zákon přitom odlišil běžné technickohospodářské pracovníky  od  vedoucích  technickohospodářských  pracovníků:  „Oproti  dosavadnímu  stavu se zpřesňují podmínky pro zařazování zaměstnání technickohospodářských pracovníků v důlních podnicích tak, že nestačí pouze stanovit v jejich pracovní náplni povinnost vykonávat zaměstnání po polovinu celkové pracovní doby na pracovištích, kde se vykonávají zaměstnání zařazená do I. pracovní kategorie, nýbrž tato převaha bude muset  být  prakticky  dosažena.  (...)  Pro část vedoucích technickohospodářských pracovníků důlních podniků a bánského geologického průzkumu a vedoucích technických pracovníků státní báňské správy, kteří  trvale vykonávají svoji práci částečně na rizikových pracovištích v podzemí, ale zpravidla v nižším než nadpolovičním rozsahu,  se  zavádí  nové  hledisko  pro  zařazování jejich zaměstnání do I. pracovní kategorie s nárokem na důchod v 55 letech. Odpracují-li na těchto pracovištích aspoň 110 směn v kalendářním roce, započte se jim celý rok v této I. pracovní kategorii, odpracují-li na nich menší počet směn, započte se jim odpovídající část kalendářního roku. Touto navrhovanou úpravou se lépe vyjádří zásluhové hledisko při zařazování zaměstnání do I. pracovní kategorie některých vedoucích pracovníků důlních podniků (hlavní inženýr, vedoucí útvaru řízení výroby, ředitel podniku apod.), kteří by za současného stavu při prokazatelně značné době strávené na rizikových pracovištích nemohli  ve  většině  případů  splnit  hledisko  převahy  rizikových  prací  v  průběhu  kalendářního  měsíce.“  (důraz doplněn) 



 [18] Jak již bylo zmíněno, podmínky pro zápočet doby zaměstnání pro technickohospodářské pracovníky byly v zákoně o sociálním zabezpečení stanoveny příznivěji v § 15 odst. 2, ve znění do  31.  5.  1992.  Zákonem  o  zrušení  pracovních  kategorií  bylo  toto  ustanovení  změněno. Nicméně, těmto pracovníkům bylo možno za stejných podmínek započíst odpracovanou dobu až do 31. 12. 1992 v souladu s § 14 odst. 5 větou první zákona o sociálním zabezpečení vloženou do tohoto zákona zákonem o zrušení pracovních kategorií: „Jako doba zaměstnání I. (II.) pracovní kategorie se za dobu před 1. lednem 1993 započítává doba výkonu práce podle popisu pracovní činnosti uvedeného v  příslušném  resortním  seznamu  a  další  doby  za  podmínek  a  v  rozsahu  stanovených  v  předpisech  platných před 1. červnem 1992; organizace pro tyto účely vedou příslušnou evidenci.“ 



   



  [19] Stěžovatel pracoval v době od 1. 1. 1971 do 1. 10. 1983 v kategoriích I.AA jako mechanik úseku a I.A jako VOTP. Dne 1. 10. 1983 nastoupil na Český báňský úřad do funkce ústředního báňského  inspektora,  kde  pracoval  ve  stejné  funkci  až  do  roku  2010.  Resortními  předpisy, jež upravovaly jeho  zařazení  do  preferovaných  kategorií,  byly  výnos  č.  2830/1983, kterým se stanoví  resortní  seznam  zaměstnání  zařazených  pro  účely  důchodového  zabezpečení do  I.  a  II.  pracovní  kategorie;  s účinností  od  1.  10.  1988  pak  výnos  Českého  báňského  úřadu č. 2235  s/1988,  kterým  se  vydává  resortní  seznam  zaměstnání  zařazených  do I. pracovní kategorie  pro  účely  důchodového  zabezpečení.  Z evidenčních  listů  důchodového  zabezpečení vyplývá,  že  stěžovatel  byl  od  roku  1983  do roku 1988  zařazen  do  odvětví  01  poř. číslo  04 01, v letech 1988 a 1989 do odvětví 03 poř. číslo 02 01 (ústřední báňský inspektor, jakožto technický pracovník  Českého  báňského  úřadu,  vykonávající  soustavně  a  v  průběhu  kalendářního  měsíce převážně  na  pracovištích  pod  zemí  při  provádění  podzemních  staveb  hornickým  způsobem a na pracovištích  při  úpravě  a  konečném  zpracování  radioaktivních  surovin  v prostředí ohrožujícím  ve významné  míře  ionizujícím  zářením)  a  posléze  od  roku  1990  do roku 1992 do odvětví  02  poř.  číslo  03  01  (také  ústřední  báňský  inspektor,  na něhož se vztahovala  rovněž podmínka  podle  §  15  odst.  2  zákona  o  sociálním  zabezpečení,  viz výše).  Celkem  bylo  za  roky 1979  až  1992  stěžovateli  v evidenčních  listech  důchodového  zabezpečení  vykázáno  2 927  dnů odpracovaných  v I.  pracovní  kategorii,  za  roky  1968  až  1978  pak  5534  dnů  odpracovaných v kategorii I.AA. Tyto počty dnů odpracovaných v kategoriích I.A a I.AA vyplývají z dávkového spisu a žalovaná je odsouhlasila ve svém vyjádření k žalobě. 



 [20]  Krajský soud se otázkou, jakým způsobem vykládat podmínku, „že zaměstnání I. kategorie nebo  služba  I.  nebo  II.  kategorie  funkcí  trvaly  ke  dni  31.  12.  1992“  nezabýval.  Dospěl  k závěru, že jelikož  se  žalobci  nepodařilo  prokázat  trvání  zaměstnání  I.  kategorie  ke  dni  31.  12.  1992, neunesl ani důkazní břemeno, pokud jde o nárok na snížení věkové hranice podle § 174 zákona o sociálním zabezpečení, a žalobu zamítl. 



 [21]  Z rozhodnutí  žalovaného  i  krajského  soudu  je  zřejmé,  že  není  sporná  otázka,  zda stěžovatel  „byl  zaměstnancem  právního  předchůdce  organizace  OKD,  a.  s.  v době  od  1.  1.  1971 do 1. 10. 1983 v kategoriích I.AA (pracovní zařazení - mechanik úseku) a I.A (pracovní zařazení VOTP). Z ELDZ však nejsou patrny konkrétní doby zařazení ve výše uvedených kategoriích a jejich rozsah. (...) ČSSZ následným šetřením ... zjistila, že účastník řízení byl zařazen v pracovní kategorii I.AA v době od 1. 10. 1971 do 22. 8. 1978 a v pracovní kategorii I.A v době od 23. 8. 1978 do 1. 10. 1983.“ Ve vyjádření k žalobě žalovaná doplnila, že stěžovatel získal 2607 dnů v I.AA pracovní kategorii v různých obdobích od roku 1968 do roku 1978 a 2927 dnů v I.A pracovní kategorii v období od roku 1979 do roku 1992, tedy celkem 5534 dnů (15 roků a 59 dnů v preferované pracovní kategorii). Tato skutečnost ostatně vyplývá i ze spisu (viz výše bod 19). 



 [22]  Žalovaná  ve  vyjádření  k žalobě  uvedla,  že  neopominutelnou  podmínkou  pro  vznik nároku  na  starobní  důchod  podle  §  174  zákona  o  sociálním  zabezpečení  je,  že  zaměstnání I. pracovní  kategorie  nebo  služba  I.  nebo  II.  kategorie  funkcí  trvaly  ke  dni  31.  prosince  1992. To žalovaná odůvodnila tím, že se jedná o zvýhodnění oproti „obecnému“ nároku na starobní důchod  dle  §  21  odst.  1  zákona  o  sociálním  zabezpečení.  Pro  osoby  vykonávající  zaměstnání v preferovaných pracovních kategoriích byly proto v souvislosti se zrušením pracovních kategorií od  1.  1.  1993  stanoveny  zvláštní  „přechodné“  hranice  pro  odchod  do  důchodu  diferencované podle  charakteru  vykonávaného  preferovaného  zaměstnání  a  počtu  let  v tomto  zaměstnání získaných. Pokud tedy pojištěnec nezískal potřebných 20 let nebo 15 let (popř. 10 let) zaměstnání v preferované  pracovní  kategorii,  měl  nárok  na  snížení  věkové  hranice  na  56  let  až  59  let za předpokladu,  že  splnil  podmínky  stanovené  v  §  174  zákona  č.  100/1988  Sb., přičemž tyto podmínky musely být splněny současně (kumulativně).  



 [23]  Nejvyšší správní soud dále ze soudního spisu konstatuje, že z protokolu z jednání komise Českého báňského úřadu ustanovené k projednání zařazení technických pracovníků státní báňské správy ČR do důchodových kategorií pro účely důchodového zabezpečení podle nařízení vlády ČSSR  č.  117/1988  Sb.  a  podle  resortního  seznamu  Českého  báňského  úřadu  č.  2235  s/1988 ze dne 9. 3. 1993 je zřejmé, že u jednotlivých pracovníků komise zkoumala zařazení pracovníků státní  báňské  správy  ČR  za  období  leden  až  prosinec  1992  a  u  každého  pracovníka, i u stěžovatele, poznamenala zápočet za daný rok pro jednotlivé kategorie („IA-55 let odvět. 02, 1A-55  let  odvět.  03,  III.“)  ve  dnech.  V případě  stěžovatele  je  za  rok  1992  zřejmý  zápočet v kategorii  I.A  v délce  70  dnů  a  zápočet  ve  třetí  pracovní  kategorii  v délce  296  dnů  (č.  l.  27 soudního  spisu).  Český  báňský  úřad  k tomu  poznamenal,  že  žádnou  závaznou  formou  nebyla požadována dílčí evidence odpracovaných směn podle jednotlivých kalendářních dnů ve vztahu k tehdy platným pracovním kategoriím (vyjádření vedoucího personálního oddělení ČBÚ v Praze ze dne 28. 3. 2011).  



 [24] Stěžejní  otázkou  projednávané  věci  je  výklad  §  174  odst.  2  zákona  o  sociálním zabezpečení, a to v části, která jako podmínku pro nárok na nižší důchodový věk stanoví „trvání zaměstnání II. kategorie ke dni 31. 12. 1992“. Jak shora vysvětleno, stěžovatel vykonával ke dni 31.  12.  1992  zaměstnání  ústředního  báňského  inspektora;  toto  zaměstnání  bylo  zařazeno v I. pracovní kategorii v závislosti na odpracování směny v podzemí hlubinných dolů (110 směn zakládalo  nárok  na  vykázání  celého  kalendářního  roku  v I.  kategorii).  Předpisy  účinné do 31. 12. 1992  nepožadovaly,  aby  byla  doba  odpracovaná  v podzemí  pro  účely  důchodového pojištění evidována k určitému datu; bylo by to také protismyslné, neboť pro tyto účely nemělo žádný  význam,  zda se  práce  v podzemí  uskutečnila  v únoru,  červnu  či  prosinci, neboť referenčním obdobím pro tyto skupiny zaměstnanců bylo období kalendářního roku. Fakticita práce v podzemí závisela na organizaci a potřebách výkonu té které funkce; proto nelze v žádném případě výklad citovaného ustanovení vázat na faktický výkon práce v podzemí právě a toliko na den 31. 12. 1992. 



 [25] S ohledem na vývoj právní úpravy i důvody, jež vedly zákonodárce k prodloužení aplikace preferovaných  kategorií  až  do  konce  roku  1992,  se  výklad  žalované,  která  svůj  názor  opírá o faktický  výkon  práce  v jediný  den  v roce,  jeví  Nejvyššímu  správnímu  soudu  neudržitelným. Výhody plynoucí z § 174 zákona o sociálním zabezpečení nelze vázat na výkon práce v konkrétní den,  neboť  jde  -  jak  výše  vysvětleno  -  o  nahodilou  událost  odvislou  od  organizace  práce. Nadto nelze  k tíži  zaměstnance  přičíst  skutečnost,  že  konkrétní  výkon  práce  není  možno lokalizovat konkrétně v čase, mimo jiné i proto, že zákon ani prováděcí předpis nestanovovaly povinnost evidence přesných dat odpracovaných směn. Stěžovatel po dlouhou dobu vykonával obtížné  a  zdraví  škodlivé  zaměstnání,  které  bylo  z tohoto  důvodu  zařazeno  v preferované pracovní  kategorii,  a  zákonodárce  v zákoně  o  zrušení  pracovních  kategorií  zamýšlel právě tuto skupinu  osob  vykonávající  uvedená  zaměstnání  po  dlouhou  dobu  s očekáváním, že bude  pro  účely  důchodového  pojištění  zvýhodněna,  uchránit  od  nepříznivých  sociálních důsledků okamžitého zrušení pracovních kategorií (viz bod 17 rozsudku výše). Jak bylo uvedeno výše (bod 14 rozsudku), účelem ustanovení § 174 a § 175 zákona o sociálním zabezpečení bylo zajistit i  občanům, kterým k 1. 6. 1992 (tedy k datu účinnosti zákona o zrušení pracovních kategorií) chyběla krátká doba odpracovaných let k tomu, aby se na ně vztahovala příznivější úprava stran důchodového věku  a  výše  důchodu.  Tyto  osoby  měly  možnost  do  konce  roku  1992  získat  chybějící  doby a využít  dřívějšího  odchodu  do  důchodu  nejen  v tomto  období,  ale  až  do  roku  2016. Den 31. 12. 1992  byl  důvodovou  zprávou  k zákonu  o  pracovních  kategoriích  rovněž  označen za „datum omezující zápočet doby zaměstnání (služby) získané v preferované pracovní kategorii“, jeho cílem tedy  bylo  omezit takového zaměstnání. V případě stěžovatele, který dané povolání vykonával také po 31. 12. 1992 do  roku  2010  a  který  vykonával  v preferované  kategorii  vždy  jen  vybrané  směny  v daném pracovním  roce,  není  tedy  namístě  zkoumat,  zda  konkrétně  dne  31.  12.  1992  vykonával  práci zařazenou do I. pracovní kategorie.  



 [26]  Kromě uvedeného je také namístě zabývat se tím, zda v případě, že v roce 1992 stěžovatel odpracoval  méně  než  110  směn,  a  tudíž  mu  nebylo  možné  uznat  celý  kalendářní  rok jako odpracovaný v I. pracovní kategorii (viz výše § 15 odst. 2 zákona o sociálním zabezpečení, ve  znění  do  31.  5.  1992),  lze  považovat  za  splněnou  podmínku,  že  zaměstnání  I.  pracovní kategorie trvalo ke dni 31. prosince 1992 podle § 174 odst. 2 zákona o sociálním zabezpečení. Jak bylo  uvedeno  výše,  vybraným  kategoriím  technickohospodářských  pracovníků  uvedených v příslušném resortním seznamu se od přijetí zákona o sociálním zabezpečení z jednotlivých let, v nichž  odpracovali  v hlubinných  prostorách  počet  směn  nižší  než  110,  započítala  do  doby odpracované  v I.  pracovní  kategorii  určitá  poměrná  doba.  Dle  evidenčního  listu  důchodového zabezpečení  stěžovatele  za rok  1992  se  stěžovateli  započítává  v daném  roce  70  směn, což ovšem představuje již přepočet nižšího počtu směn v poměru 110/365; celkem tak stěžovatel v tomto roce odpracoval v I. pracovní kategorii asi 21 směn.  



 [27]  Znění § 174 zákona o sociálním zabezpečení nenasvědčuje tomu, že by pracovník musel vykonávat  zaměstnání  v preferované  kategorii  po  celý  rok,  aby  bylo  možné  využít  dřívějšího důchodového věku dle tohoto ustanovení. Pokud by totiž stěžovatel měl vykázán v evidenčním listu  důchodového  pojištění  celý  kalendářní  rok  v I.  kategorii  (po  odpracování  110  směn v podzemí), napadlo by žalovanou zkoumat, zda právě 31. 12. 1992 vykonával práci v podzemí hlubinných  dolů?  Stejně  tak  žalovaná  zajisté  nepostupovala  v případě  horníka,  který  vlivem rozvržení pracovní doby právě 31. 12. nefáral.  



 [28]  Nicméně,  §  174  odst.  2  zákona  o  sociálním  zabezpečení,  podle  nějž  „podmínkou  vzniku nároku  na  starobní  důchod  podle  odstavce  1  je,  že  zaměstnání  I.  pracovní  kategorie  nebo  služba  I. nebo II. kategorie  funkcí  trvaly  ke  dni  31.  prosince  1992“,  nelze  vyprázdnit  tím,  že  by  zdejší  soud konstatoval, že je tato podmínka pro dřívější odchod do důchodu úplně irelevantní. V případě stěžovatele  je  zřejmé,  že  funkci  ústředního  báňského  inspektora  vykonával  po  celý  rok  1992. Lze vyjít z toho, že v pracovní náplni stěžovatele z 1. 5. 1992 bylo stanoveno, že „převážná část výkonu  dozoru  je  vykonávána  na  důlních  pracovištích  v podzemí  s výskytem  fyzikálních škodlivin“  a  že  komise  Českého  báňského  úřadu  za  tento  rok  práci  v těchto  podmínkách potvrdila  zápočtem  odpracované  doby  v preferované  I.  pracovní  kategorii;  také  nebylo zpochybněno pracovní zařazení stěžovatele do 31. 12. 1992. Ačkoliv obecně pro účely výkonu zaměstnání  v preferované  kategorii  pouze  pracovní  zařazení  nepostačuje  a  nutný  je  skutečný výkon daného zaměstnání, lze podle názoru Nejvyššího správního soudu z pracovního zařazení a pracovní  náplně  vyjít  pro  účely  splnění  podmínky  v  §  174  odst.  2  zákona  o  sociálním zabezpečení  za situace, kdy výklad, že by se měl  zkoumat výkon práce v preferované kategorii v poslední den roku 1992, se jeví být nepřiměřeně přísný a nepřesvědčivý (viz výše).  



 [29]  Na výše uvedených závěrech nic nemění argumentace žalovaného, že v případě výkladu navrhovaného  stěžovatelem  není  zřejmý  rozdíl  mezi  preferovaným  odchodem  do  důchodu dle § 21 zákona o sociálním zabezpečení [tedy ve věku 55 let, byl-li zaměstnán nejméně 15 roků v zaměstnání  uvedeném  v  §  14  odst.  2  písm.  a) nebo  nejméně  10  roků v  takovém  zaměstnání v uranových dolech; b) 55 let, byl-li zaměstnán nejméně 15 roků v zaměstnání uvedeném v § 14 odst. 2 písm. b), jestliže byl z tohoto zaměstnání převeden nebo uvolněn z důvodů uvedených v § 12 odst. 3 písm. d) a e); c) 55 let, byl-li zaměstnán nejméně 20 roků v zaměstnání uvedeném v § 14 odst. 2 písm. b) až h); d) 58 let, byl-li zaměstnán nejméně 20 roků v zaměstnání uvedeném v  §  14  odst.  2  písm.  i)  až  l),  nebo  e)  60  let]  a  upřednostněnou  kategorií  podle  §  174  a  §  175 téhož zákona. U osob, jež získají možnost dřívějšího odchodu do důchodu dle § 174 zákona, jsou sice podmínky pro dřívější odchod do důchodu formulovány poněkud příznivěji, nicméně i věk odchodu do důchodu je tomu přizpůsoben. V případě stěžovatele, který vykonával střídavě práci v pracovní kategorii I.A a v pracovní kategorii III, by tedy podle § 21 písm. b) zákona o sociálním zabezpečení  mohl  využít  odchod  do  důchodového  věku  v 55  letech,  pokud  by  byl  odpracoval 20 let,  což  ovšem  nebylo  ve  stěžovatelově  případě  naplněno.  Aby  mohl  využít  ustanovení zmírňující  sociální  dopady  na  zaměstnance  dlouhodobě  pracující  v nevyhovujících  podmínkách dle  §  174  téhož  zákona,  postačovalo  tedy  stěžovateli  15  let  v obdobném  zaměstnání,  věk odchodu do důchodu však byl vyšší, a to 59 let. Samotná ustanovení tedy činí dostatečný rozdíl mezi  zaměstnanci,  kteří  odpracovali  plný  počet  let  v preferovaných  kategoriích  a  těmi, kteří do konce  roku  1992  pokračovali  ve  výkonu  téhož  zaměstnání,  avšak  plného  počtu  let přesto nedosáhli. 



 [30]  Z výše uvedených důvodů tedy Nejvyšší správní soud shledal kasační stížnost stěžovatele důvodnou  a  rozsudek  krajského  soudu  zrušil  podle  §  110  odst.  1  s.  ř.  s.,  neboť  shledal nezákonnost spočívající v nesprávném posouzení právní otázky soudem v předcházejícím řízení. V něm  bude   krajský  soud  vázán  právním  názorem  Nejvyššího  správního  soudu  vysloveným v tomto rozsudku (§ 110 odst. 4 s. ř. s.). 



   



 [31]  Zruší-li  Nejvyšší  správní  soud  rozhodnutí  krajského  soudu  a  vrátí-li  mu  věc  k dalšímu řízení, rozhodne krajský soud v novém rozhodnutí i o náhradě nákladů řízení o kasační stížnosti (§ 110 odst. 3 s. ř. s.). 



   



  



  



  



   

 

