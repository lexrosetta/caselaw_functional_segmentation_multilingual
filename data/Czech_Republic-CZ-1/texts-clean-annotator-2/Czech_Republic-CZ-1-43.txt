 



  



  



  



  



  



  



  



  



  



  



      Ústavní  stížností  podanou  včas  (§  72  odst.  2  zák.  č. 182/1993 Sb.) a  za podmínek stanovených zákonem [§  30 odst. 1, § 34 odst.  1, 2, §  72 odst. 1  písm. a), odst.  4 zák. č. 182/1993 Sb.]  vytkl  stěžovatel  &quot;nečinnost&quot;   obecného  soudu  I.  stupně (Okresního soudu  v Mělníku, ve  věci 10 C  1243/94) a tvrdil,  že tento soud v  rozporu s ústavním příkazem (čl.  38 odst. 2 Listiny základních práv  a svobod) bezdůvodně  a navzdory jeho  stížnostem včasně a bez průtahu neprojednává jeho  žalobu (o ca 119 000,- Kč) vůči žalovaným,  které ve své  žalobě (a v  ústavní stížnosti jako vedlejší účastníky)  řádně označil; s  odkazem na nález  Ústavního soudu ve věci  I. ÚS 5/96 (publ. in  Ústavní soud České republiky: Sbírka nálezů a usnesení - svazek  6., č. 116, vydání 1. Praha, C. H. Beck 1997) a usnesení téhož soudu ve věci III. ÚS 169/96 (publ. in Ústavní soud České republiky: Sbírka nálezů a usnesení - svazek 5., usn.  č. 15, vydání 1.  Praha, C. H. Beck  1997) proto navrhl, aby  Ústavní   soud  svým  nálezem  obecnému   soudu  uložil,  aby &quot;nepokračoval  v  průtazích  ve  věci,  vedené  u  Okresního soudu v Mělníku pod sp.  zn. 10 C 1243/94, a aby  neprodleně v této věci jednal&quot;. 



 Ústavní stížnost je nedůvodná. 



      Z  vyjádření  předsedkyně  senátu  k rozhodnutí stěžovatelovy věci v řízení  před obecnými soudy příslušné, jakož  i z vyjádření předsedkyně věcně  a místně příslušného  obecného soudu, které  si Ústavní soud  vyžádal (§ 42  odst. 3 zák.  č. 182/1993 Sb.,  č. l. 8), je patrno, že stěžovatel v posuzované věci k tomuto soudu (pod sp. zn. 10 C 1243/94) podal  žalobu s návrhem na vydání platebního rozkazu  dne 8.  září 1994,  že dne  11. listopadu  1994 bylo jeho návrhu vyhověno a že proti  vydanému platebnímu rozkazu podal prvý žalovaný v zákonné lhůtě odpor;  podle obsahu spisu obecného soudu stěžovatel  ve své  žalobě neuvedl  správně buď  adresu nebo jméno druhého žalovaného (ing. P.  Š.?), neboť tomuto účastníkovi řízení se  platební rozkaz  doručit  nepodařilo  (dle poštovní  relace je &quot;adresát  neznámý&quot;), což  vedlo obecný  soud k  tomu, aby po tomto účastníkovi,  resp. po  jeho pobytu  pátral, aniž  bylo patrno, že stran  těchto   vad  (objasnění  jména  či   místo  pobytu  tohoto účastníka) (§ 79 odst. 1 al.  1 o. s. ř.) stěžovatel poskytl soudu nezbytnou  součinnost;  ostatně  s  obdobnými  potížemi stran toho účastníka (jako vedlejšího účastníka v řízení o ústavní stížnosti) se setkal i Ústavní soud (č. l. 15). 



      Podle  Ústavnímu soudu  obecným soudem  předloženého přehledu věcí v oddělení  10 C obecného soudu I.  stupně dosud neskončených (č. l.  8) je za období  let 1988 až 1994  neskončeno dosud celkem 157 věcí, což spolu s  dalšími věcmi napadenými do tohoto oddělení později, případně též spolu s částí agendy převzaté z neobsazených senátů,  dosahuje  (ke  dni  30.  června  1997)  - bez přihlédnutí k agendě rejstříku P a Nc, která do tohoto oddělení částečně podle stanoviska  poměru rovněž  spadá -  celkem 867  dosud neskončených věcí. 



      Z vyjádření  předsedkyně senátu (viz dříve)  dále vyplývá, že všechny věci jí přidělené jsou vyřizovány chronologicky podle data jejich nápadu s  tím, že je kladen důraz  na vyřizování věcí datem nejstarších.  Přednostně, tedy  mimo pořadí  daného nápadem  věci, vyřizují se pouze věci péče o nezletilé, věci pracovní, restituční žaloby  a  dále  takové  věci,   ve  kterých  byla  podána  žádost o upřednostnění,  která  byla  soudem  shledána  důvodnou. Takovým důvodem  pro  upřednostnění   shledává  např.  lékařská  potvrzení o nepříznivém  zdravotním  či  psychickém  stavu účastníků majícím souvislost s řízením, jak je tomu např. u rozvodu manželství. 



      Lze tedy co do skutkového aspektu posouzení ústavní stížnosti uzavřít, že 



      a) průtahy ve vyřízení stěžovatelovy věci před obecným soudem I. stupně jsou jednak dány očividně neúplným personálním obsazením tohoto soudu, jednak - a to  nikoli v zanedbatelné míře - samotným stěžovatelem, který,  ať již bydliště či  jméno druhého žalovaného uvedl  natolik  nepřesně  (nesprávně),  že  tomuto  účastníkovi do současné doby  nebylo možno doručit  platební rozkaz, a  který sám - přes  výzvu  obecného  soudu  -  zůstal  (ke  dni podání ústavní stížnosti) nečinný; 



  



      b) obecnému  soudu I. stupně napadlé  a dosud neskončené věci jsou ve  shodě s jednacím řádem  pro okresní a krajské  soudy (§ 2 vyhl. min. spr.  č. 37/1992 Sb., v platném  znění) do jednotlivých oddělení  soudu  (jednotlivým  soudcům)  přidělovány  podle  zásad pevného  přidělování   agendy  (rozvrhu  práce)   a  také  vzniklé nedodělky jsou postupně vyřizovány  dle pevně stanovených pravidel (v chronologickém postupu s pevně stanovenými výjimkami). 



      Z   takto  zjištěného   stavu  věci   vyvodil  Ústavní   soud následující závěry: 



      



  Zásady spravedlivého  procesu vyžadují -  mimo jiné -  aby se každému dostalo  právní ochrany bez  zbytečných průtahů ze  strany orgánů  veřejné  moci  (soudů)  (čl.  38  odst.  2  al.  1 Listiny základních práv a svobod); v nálezu ve věci IV. ÚS 55/94 (publ. in Ústavní soud  České republiky: Sbírka  nálezů a usnesení  - svazek 2.,  č.  42,  vydání  1.  Praha,  C.  H.  Beck  1995) Ústavní soud vyslovil, že  &quot;je věcí státu, aby  organizoval své soudnictví tak, aby  principy  soudnictví  zakotvené   v  Listině  a  Úmluvě  byly respektovány&quot;. 



      Není  pochyb o  tom, že  pojem &quot;stát&quot;  v citované právní větě nelze  vztáhnout k  vlastní  jurisdikční  složce soudní  moci, ale výlučně  na tu  její část,   jíž náleží,  jako části  výkonné moci veřejné,  správa soudů,  a která  je od  vlastní jurisdikce přísně oddělena, a  do jejíž výlučné pravomoci  spadá povinnost rozdílení soudu  napadlé agendy,  stejně tak  jako povinnost  dbát na  řádné a dostatečné  personální  obsazení  jednotlivých  soudů.  Orgánem, jemuž tedy  svědčí posléze zmíněná  povinnost, nejsou tedy  obecné soudy  jako   jurisdikční  část  soudní   moci,  ale  Ministerstvo spravedlnosti, a  proto povinnost plynoucí z  citované právní věty míří  nikoli  vůči  obecným  soudům  jako  takovým, ale vůči němu. Jestliže  ústavní  záruka   spravedlivého  procesu  vyžaduje,  aby ochrana právům (čl.  90 úst. zák. č. 1/1993  Sb.) byla poskytována bez  zbytečných  průtahů,  nelze  adjektivu  &quot;zbytečných&quot; rozuměti jinak, než že  při jeho výkladu - ve vztahu  k obecným soudům - je nezbytné vycházet z reálných možností, jimiž tyto soudy disponují; řečeno  jinými  slovy,  o  zbytečné  průtahy  ve  smyslu  porušení ústavních  zásad spravedlivého  procesu (tj.  &quot;stanoveného postupu - čl. 38 odst. 2 Listiny základních práv a svobod) půjde zpravidla jen tehdy,  jestliže tyto průtahy in  concreto vzniknou špatnou či nevhodnou  organizací  práce,  za  niž  nese odpovědnost příslušný funkcionář  soudu  nebo  jsou  založeny  dostatečně  a přesvědčivě zjištěnou  liknavostí  soudu  (soudce)  nebo  podobnými okolnostmi spočívajícími  při  výkonu  jurisdikce  na  jeho  straně. Bylo již řečeno,  že v  posuzované věci  nebylo zjištěno,  že by průtahy ve stěžovatelově věci vedené před Okresním soudem v Mělníku měly svůj původ  v  okolnostech  již  zmíněných;  nadto  bylo třeba současně přihlédnout  i k  tomu, že  nedodělky před  tímto soudem, mezi něž patří i stěžovatelova právní věc, jsou postupně zpracovávány podle pevných pravidel,  a že nebyl  shledán dostatečně vážný  důvod pro to, aby stěžovatel byl na újmu jiných upřednostňován. 



      I když -  z obecného hlediska a ve vztahu  ke státu - Ústavní soud neztrácí ze zřetele, že  průtahy v poskytování ochrany právům (čl. 90 úst.  zák. č. 1/1993 Sb.) jsou  nejen z ústavního hlediska jevem  nežádoucím,  který  -  nebyl-li  by  postupně  zásahy státu napravován - by mohl snadno  přerůst ve vážné ohrožení ústavnosti; ve  věci stěžovatelovy  ústavní stížnosti  však zákonný  (ústavní) znak  &quot;zbytečných  průtahů&quot;  z  vyložených  důvodů  shledán nebyl, a proto  Ústavní  soud  rozhodl,  jak  z  výroku  tohoto nálezu je patrno. 



  



 



  

