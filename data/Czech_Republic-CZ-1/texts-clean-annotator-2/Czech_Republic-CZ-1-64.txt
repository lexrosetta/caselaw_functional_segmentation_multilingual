  



  



      Obvodní soud pro Prahu 1 (dále „soud prvního stupně“) rozsudkem ze dne 19.  ledna 1999, č. j. 9 C 287/93-111, určil, „že kupní smlouva uzavřená mezi I. N.  jako prodávající a společností P., a. s., jako kupující ohledně jedné id.  poloviny nemovitostí zapsaných tehdy v evidenci nemovitostí na LV č. 38 pro  obec m. P., k. ú. J. a to pozemkové parcely č. 4 a domu čp. 98 dne 7. 8. 1992,  registrovaná Státním notářstvím pro Prahu 1 dne 11. 8. 1992 pod č. j. 1 R I  299/92 je neplatná“. Dále rozhodl o náhradě nákladů řízení. Vyšel mimo jiné ze  zjištění, že žalobkyně se stala spoluvlastnicí označených nemovitostí v  uvedeném rozsahu podle § 2 odst. 2 písm. a) a § 3 odst. 1 zákona č. 172/1991  Sb., o přechodu některých věcí z majetku České republiky do vlastnictví obce,  protože D. P., M. K. a H. K. nebylo možno považovat za oprávněné osoby ve  smyslu zákona č. 87/1991 Sb., o mimosoudních rehabilitacích, takže se na  „nemovitost nevztahovala blokační klauzule“ podle § 4 odst. 2 zákona č.  172/1991 Sb. Žalovaná 1) nabyla spoluvlastnický podíl k označeným nemovitostem  v rozsahu ideální jedné poloviny dohodou o vydání věci z 30. 5. 1991 podle  zákona č. 403/1990 Sb., o zmírnění následků některých majetkových křivd. P., a.  s., se sloučila se sdružením S. a nadále užívá název S., a. s. Soud prvního  stupně dospěl k závěru, že žalovaná 1) nerespektovala předkupní právo (§ 140  ObčZ) žalobkyně, která se dovolala relativní neplatnosti sporné smlouvy ve  smyslu § 40a ObčZ. 



 	Proti rozsudku soudu prvního stupně podala žalovaná 2) odvolání. V  průběhu odvolacího řízení vzala žalobkyně žalobu zpět s tím, že mezi žalobkyní  a žalovanou 2) došlo k dohodě ohledně převodu spoluvlastnického podílu žalované  2) na žalobkyni. 



 	Městský soud v Praze jako soud odvolací usnesením ze dne 10. května  2000, č. j. 18 Co 569/99-185, zpětvzetí žaloby připustil, rozsudek soudu  prvního stupně zrušil a řízení zastavil. Dále rozhodl o náhradě nákladů řízení.  Nesouhlas žalovaných se zpětvzetím žaloby odvolací soud nepovažoval za důvodný. 



 	Proti usnesení odvolacího soudu podala žalovaná 1) dovolání z důvodů,  že řízení je postiženo jinou vadou, která mohla mít za následek nesprávné  rozhodnutí ve věci, že rozhodnutí vychází ze skutkového zjištění, které nemá v  podstatné části oporu v provedeném dokazování, a spočívá na nesprávném právním  posouzení věci [§ 241 odst. 3 písm. b), c) a d) OSŘ ve znění před novelou  provedenou zákonem č. 30/2000 Sb.]. Vytýká odvolacímu soudu, že připustil  zpětvzetí žaloby, přestože vyslovila nesouhlas se zpětvzetím žaloby z vážných  důvodů, a má pochybnosti o skutečném zjištění pravé vůle žalované 2) pokračovat  v řízení. Tvrzená dohoda mezi žalobkyní a žalovanou 2) nebyla předložena, nebyl  jí proveden důkaz a nelze z ní proto vycházet. Odvolací soud navíc přehlédl  nedostatek souhlasu zastupitelstva žalobkyně 2) s touto dohodou. Jestliže  označená kupní smlouva byla shledána soudem prvního stupně neplatnou, žalobkyně  může získat vlastnické právo ke sporným nemovitostem toliko od žalované 1).  Navrhla, aby dovolací soud usnesení odvolacího soudu zrušil a věc vrátil tomuto  soudu k dalšímu řízení. 



 	Žalobkyně a žalovaná 2) se ztotožnily s rozhodnutím odvolacího soudu s  tím, že žalovaná 1) neuvedla jediný konkrétní vážný důvod na její straně, pro  který by se v řízení mělo pokračovat. Poukázaly na to, že v rámci zákonné  úpravy předkupního práva uzavřely kupní smlouvu ohledně sporných nemovitostí a  dne 4. května 2000 byl povolen vklad vlastnického práva ve prospěch žalobkyně,  která je nyní jedinou vlastnicí předmětných nemovitostí. S připuštěním  zpětvzetí žaloby žalovaná 2) souhlasila. 



 	Nejvyšší soud jako soud dovolací podle bodu 17. hlavy první části  dvanácté zákona č. 30/2000 Sb. projednal a rozhodl o dovolání podle zákona č.  99/1963 Sb., občanský soudní řád, ve znění před novelou provedenou zákonem č.  30/2000 Sb. (dále jen „OSŘ“). 



 	Po zjištění, že dovolání proti usnesení odvolacího soudu bylo podáno  oprávněnou osobou včas a že je přípustné, přezkoumal napadené usnesení podle §  242 odst. 1 a 3 OSŘ a dospěl k závěru, že dovolání není opodstatněné. 



 	Dovolatelka nenamítá, že v řízení došlo k vadám uvedeným v § 237 odst.  1 OSŘ, a ani z obsahu spisu nevyplývá, že by k některé z uvedených vad došlo. 



 	Podle § 208 OSŘ je-li návrh na zahájení řízení vzat zpět, když již  rozhodl soud prvního stupně, ale jeho rozhodnutí není dosud v právní moci,  odvolací soud rozhodne o připuštění zpětvzetí. Soud zpětvzetí nepřipustí,  jestliže druhý účastník z vážných důvodů s tím nesouhlasí. Jestliže zpětvzetí  připustí, odvolací soud zruší rozhodnutí soudu prvního stupně a řízení zastaví. 



 	Důvody, pro které by řízení nemělo být zastaveno, jsou dány tehdy,  jestliže žalovaný má právní nebo jiný zájem na tom, aby o návrhu bylo meritorně  rozhodnuto. Je pak na žalovaném, aby tyto důvody tvrdil a prokázal je. 



 Nesouhlas žalovaného s připuštěním zpětvzetí návrhu na zahájení řízení o žalobě  na určení platnosti určité smlouvy může mít význam jen tehdy, nebrání-li  vyhovění takové žalobě nedostatek naléhavého právního zájmu. Nepřichází-li v  úvahu, aby takové žalobě bylo vyhověno, nemůže mít žalovaný vážný důvod, aby  přesto o ní bylo rozhodnuto. Zamítnutí žaloby jen pro nedostatek naléhavého  právního zájmu totiž nemůže mít žádný dopad na právní vztahy mezi účastníky a  vůbec ani na jejich právní postavení. Takovým zamítavým rozsudkem se totiž  nedeklarují žádná práva či povinnosti a z takového rozsudku ani neplyne opak  toho, co mělo být podle žalobcova práva určeno. 



 	V daném případě žalobkyně žalovala na určení neplatnosti (relativní)  označené kupní smlouvy, uzavřené mezi žalovanými, z důvodu porušení předkupního  práva podle § 140 ObčZ žalovanou 1) ve vztahu k žalobkyni. Podle již ustálené  judikatury Nejvyššího soudu by však takové žalobě nemohlo být vyhověno.  Předpokladem úspěšnosti žaloby na určení podle § 80 písm. c) OSŘ mimo jiné je,  že na určení je naléhavý právní zájem. Protože rozhodnutí, jímž by takové  žalobě bylo vyhověno, samo o sobě by nemohlo vést k obnovení vlastnických  poměrů existujících v době před uzavřením kupní smlouvy a ani by nemohlo být  podkladem pro změnu zápisu vlastnictví v katastru nemovitostí ve prospěch  žalobkyně, naléhavý právní zájem na takovém určení nemůže být dán. K tomu srov.  rozhodnutí Nejvyššího soudu publikovaná v Souboru rozhodnutí Nejvyššího soudu,  vydávaném nakladatelstvím C. H. Beck Praha, svazku 1 pod C 67, svazku 2 pod C  206, svazku 3 pod C 286. Za této situace nesouhlas žalované 1) se zpětvzetím  žaloby nelze považovat za vážný ve smyslu § 208 OSŘ. Rozhodnutí odvolacího  soudu tudíž nelze nic vytknout. 



 	Dovolací důvod podle § 241 odst. 3 písm. b), c) a d) OSŘ tak není dán.  Dovolací soud proto podle § 243b odst. 1 OSŘ dovolání zamítl. 



 Výrok o náhradě nákladů dovolacího řízení mezi žalobkyní a žalovanou 1 vychází  ze skutečnosti, že žalovaná 1) nebyla úspěšná (§ 243b odst. 4, § 224 odst. 1 a  § 142 odst. 1 OSŘ). Podle odst. 10 části dvanácté, hlavy I, zákona č. 30/2000  Sb. odměna za zastupování advokátem nebo notářem v řízeních v jednom stupni,  která byla zahájena přede dnem nabytí účinnosti tohoto zákona, se stanoví podle  dosavadních právních předpisů. Výše nákladů, které je povinna žalovaná 1)  nahradit žalobkyni, vyplývá z § 9 odst. 1, § 7, § 11 odst. 1 písm. k) vyhlášky  č. 177/1996 Sb., o odměnách advokátů a náhradách advokátů za poskytování  právních služeb, ve znění pozdějších předpisů (advokátní tarif). Náklady  představují odměnu za sepsání vyjádření k dovolání, která činí 500,- Kč, když  hodnota sporu nebyla ve vyjádřeních k dovolání uvedena a je tak zjistitelná jen  s nepoměrnými obtížemi, a dále paušální náhradu hotových výloh advokáta ve výši  75,- Kč podle § 13 odst. 3 advokátního tarifu. 



 Výrok ad III. vyplývá ze skutečnosti, že mezi žalobkyní a žalovanou 2) nebylo v  dovolacím řízení sporu – žalovaná 2) vznik nákladů řízení žalobkyně v tomto  řízení nevyvolala. 



   

