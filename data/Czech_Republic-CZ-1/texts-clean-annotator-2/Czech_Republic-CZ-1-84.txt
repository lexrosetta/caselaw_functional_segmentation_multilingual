 



  



 Rozsudkem Krajského soudu v Plzni ze dne 12. 1. 2004, sp. zn. 3 T 10/2001, byl  obviněný JUDr. J. P. společně s obviněným Mgr. M. N. uznán vinným trestným  činem zpronevěry podle § 248 odst. 1, 3 písm. a), odst. 4 tr. zák., kterého se  měl dopustit jednáním popsaným ve výrokové části citovaného rozhodnutí. Za  tento trestný čin byl obviněný JUDr. J. P. odsouzen podle § 248 odst. 4 tr.  zák. k trestu odnětí svobody v trvání 5 let, pro jehož výkon byl zařazen podle  § 39a odst. 3 tr. zák. do věznice s dozorem. Podle § 49 odst. 1 tr. zák. mu byl  dále uložen trest zákazu činnosti spočívající v zákazu výkonu funkce osob  jednajících za jiné podnikatelské subjekty na dobu 6 let. 



 O odvoláních, která proti tomuto rozsudku podali obvinění JUDr. J. P. a Mgr. M.  N., rozhodl Vrchní soud v Praze rozsudkem ze dne 18. 6. 2004, sp. zn. 1 To  6/2004, kterým podle § 258 odst. 1 písm. b), d), e) tr. řádu zrušil napadený  rozsudek v celém rozsahu a podle § 259 odst. 3 tr. řádu nově rozhodl tak, že  při nezměněném popisu skutku uznal oba obviněné vinnými trestným činem  zpronevěry podle § 248 odst. 1, 3 písm. c) tr. zák. ve znění zákona č. 265/2001  Sb. Obviněného JUDr. J. P. pak odsoudil podle § 248 odst. 3 tr. zák. k trestu  odnětí svobody v trvání 3 roky, jehož výkon mu podle § 60a odst. 1, 2 tr. zák.  podmíněně odložil na zkušební dobu 4 roky, a zároveň vyslovil dohled nad  obviněným. Podle § 49 odst. 1 tr. zák. mu dále uložil trest zákazu činnosti  spočívající v zákazu výkonu funkce vedoucího pracovníka a statutárního orgánu  podnikatelského subjektu na dobu 10 let. Stejné tresty byly uloženy i  spoluobviněnému Mgr. M. N. 



 Proti citovanému rozsudku Vrchního soudu v Praze podali obvinění JUDr. J. P. a  Mgr. M. N. prostřednictvím svých obhájců dovolání, v nichž uplatnili dovolací  důvod podle § 265b odst. 1 písm. g) tr. řádu a obviněný Mgr. M. N. navíc  dovolací důvod podle § 265b odst. 1 písm. l) tr. řádu. Dovolání, a to v  neprospěch obou obviněných, podala proti uvedenému rozhodnutí i nejvyšší státní  zástupkyně, přičemž uplatnila dovolací důvod podle § 265b odst. 1 písm. g) tr.  řádu. Nejvyšší soud rozhodl o podaných dovoláních usnesením ze dne 4. 8. 2005,  sp. zn. 6 Tdo 101/2005, tak, že výrokem pod bodem I. k dovolání obviněných  podle § 265k odst. 1, 2 tr. řádu zrušil napadený rozsudek Vrchního soudu v  Praze v celém rozsahu a zrušil rovněž všechna další rozhodnutí obsahově  navazující na uvedený výrok, pokud jeho zrušením pozbyla podkladu. Výrokem pod  bodem II. Nejvyšší soud podle § 265l odst. 1 tr. řádu přikázal Vrchnímu soudu v  Praze, aby věc v potřebném rozsahu znovu projednal a rozhodl. Výrokem pod bodem  III. pak dovolací soud podle § 265i odst. 1 písm. e) tr. řádu odmítl dovolání  nejvyšší státní zástupkyně. 



 Na podkladě tohoto rozhodnutí dovolacího soudu se Vrchní soud v Praze znovu  zabýval věcí a rozsudkem ze dne 9. 2. 2006, sp. zn. 1 To 37/2005, rozhodl tak,  že obvinění JUDr. J. P. a Mgr. M. N. byli uznáni vinnými trestnými činy  porušování povinnosti při správě cizího majetku podle § 255 odst. 1, 2 písm. b)  tr. zák. (ve znění účinném do 31. 12. 1997) a porušování závazných pravidel  hospodářského styku podle § 127 odst. 1 tr. zák. (ve stejném znění), kterých se  dopustili tím, že: 



 obviněný JUDr. J. P. v postavení náměstka generálního ředitele a posléze i  člena představenstva K. b., a. s., a obviněný Mgr. M. N. v postavení náměstka  generálního ředitele a člena představenstva této banky, oba jako osoby  jednající za K. b., a. s., v rozporu s ustanovením § 12 zákona č. 21/1992 Sb.,  o bankách, ve znění zákona č. 156/1994 Sb., a se závaznými pravidly  vyplývajícími z opatření České národní banky č. 3 ze dne 4. 7. 1994  publikovaného pod č. 165/1994 Sb. s pohnutkou vytvořit nesprávné a příznivější  účetní údaje o stavu jmění banky nejprve dne 20. 12. 1994 uzavřeli celkem 27  smluv o úplatném převodu cenných papírů, evidovaných v bance, ve kterých  předstírali, že K. b., a. s., prodává a obchodní společnost M., a. s., kupuje  309 ks akcií A., 1979 ks akcií B. H., 498 ks akcií C. P., 4024 ks akcií F.,  2940 ks akcií F., 8377 ks akcií I. b., 9933 ks akcií Č., 10 ks akcií Č., 2556  ks akcií D., 2507 ks akcií Z. d. z., 68 ks akcií E. P., 139 ks akcií F., 2000  ks akcií M. T., 60 ks akcií S., 3758 ks akcií S.-U., 1580 ks akcií Š. P., 2225  ks akcií T. T., 2220 ks akcií V. z. S. P., 100 ks akcií 1. I. Ž., 1615 ks akcií  S. (S. p.), 4070 ks akcií K. b. I., 100 ks akcií P., 24 458 ks akcií Č. s.,  dalších 71 649 ks akcií Č. s., 11 716 ks akcií K. b., dalších 381 ks akcií K.  b. a 437 ks akcií Ž. b., jakož i to, že každý jednotlivý prodej cenných papírů  je vázán na odkládací podmínku budoucího projevu vůle prodávajícího učiněného  do 20. 6. 1995, přičemž za tato práva opce K. b., a. s., zaplatila M., a. s.,  dne 1. 2. 1995 jako opční prémie úhrnnou částku ve výši 20 389 310,39 Kč, k  převodu cenných papírů však dojít nemělo a skutečně nedošlo; 



 dále ke všem těmto cenným papírům uzavřeli s datem 25. 1. 1995 dalších 27 smluv  o úplatném převodu cenných papírů, s totožným předmětem obchodu a se stejnou  kupní cenou, v nichž předstírali, že vlastníkem cenných papírů je obchodní  společnost M., a. s., jako strana prodávající, že cenné papíry tentokrát kupuje  K. b., a. s., a že M., a. s., náleží ke každé smlouvě do 20. 6. 1995 právo  opce, avšak sjednali opční prémie vždy jen ve výši přibližné poloviny  předchozích opčních prémií, takže dne 7. 2. 1995 a dne 27. 2. 1995 vrátil M.,  a. s., K. b., a. s., částku úhrnem o 10 198 712,19 Kč nižší, než jakou dne 1.  2. 1995 obdržel, k převodu cenných papírů však dojít nemělo a skutečně nedošlo,  čímž oba obvinění poškodili K. b., a. s., o peněžní částku ve výši 10 190  598,20 Kč tvořenou rozdílem mezi opčními prémiemi ze smluv, kterou ponechali  obchodní společnosti M., a. s., jako odměnu za přistoupení k uzavření  předmětných smluv. 



 Za tyto trestné činy byli oba obvinění shodně odsouzeni podle § 255 odst. 2 tr.  zák. za použití § 35 odst. 1 tr. zák. k úhrnným trestům odnětí svobody u  každého v trvání 2 roky, jejichž výkon jim byl podle § 58 odst. 1 a § 59 odst.  1 tr. zák. podmíněně odložen na zkušební dobu u každého v trvání 2 roky.  Současně byl oběma obviněným podle § 49 odst. 1 tr. zák. uložen trest zákazu  činnosti spočívající v zákazu výkonu funkce vedoucího pracovníka a statutárního  orgánu podnikatelského subjektu na dobu 5 let. 



 Proti posledně citovanému rozsudku Vrchního soudu v Praze podal obviněný JUDr.  J. P. dne 19. 6. 2006 prostřednictvím svého obhájce dovolání, které opřel o  dovolací důvod uvedený v § 265b odst. 1 písm. g) tr. řádu. Podle přesvědčení  obviněného skutek popsaný v obžalobě není trestným činem, protože na základě  provedených důkazů nelze dospět k závěru o jeho úmyslném zavinění u trestných  činů, pro které byl stíhán a odsouzen. Obviněný je naopak toho názoru, že  jednal s péčí řádného hospodáře, přičemž s jeho jednáním souhlasili i ostatní  členové představenstva banky. Obviněný dále zpochybnil hmotně právní posouzení  předmětného skutku, přičemž zdůraznil, že opční smlouvy, které uzavřeli  společně s obviněným Mgr. M. N., byly právně perfektní. V této souvislosti  obviněný JUDr. J. P. poukazuje na znalecké posudky, jimiž bylo údajně  prokázáno, že uzavření zmíněných opčních smluv bylo jediným možným řešením  banky z hlediska zajištění (fixování) ceny cenných papírů. Jak obviněný dodává,  důsledkem uzavření těchto smluv bylo právo banky nevytvářet opravné položky. Z  takové argumentace obviněný dovozuje, že použil účetně právního nástroje,  kterým by dosáhl optimálního výsledku pro banku. Jestliže odvolací soud dospěl  k jinému závěru, posoudil podle názoru obviněného shora uvedené jednání i v  rozporu s provedenými důkazy. Dovolatel rovněž zpochybnil možnost kvalifikace  skutku jako jednočinného souběhu trestných činů podle § 127 tr. zák. a § 255  tr. zák., který je údajně vyloučen. Podle obviněného totiž jedním skutkem měl  poskytnout bance neoprávněnou výhodu a v konečném důsledku ji obohatit, když  neměla povinnost vytvářet opravné položky, a současně ji měl poškodit tím, že  uhradil cenu za poskytnutou službu. Obviněný považuje takový závěr za nemožný,  vnitřně rozporný a vzájemně se vylučující. 



 Závěrem svého dovolání obviněný JUDr. J. P. navrhl, aby Nejvyšší soud podle §  265k odst. 1 tr. řádu zrušil rozsudek Vrchního soudu v Praze ze dne 9. 2. 2006,  sp. zn. 1 To 37/2005, a aby podle § 265m odst. 1 tr. řádu sám rozhodl rozsudkem  a podle § 226 písm. b) tr. řádu obviněného zprostil obžaloby. 



 	 



 Nejvyšší státní zástupkyně se vyjádřila k dovolání obviněného JUDr. J. P.  prostřednictvím státního zástupce činného u Nejvyššího státního zastupitelství.  Státní zástupce upozornil na dřívější usnesení Nejvyššího soudu v této věci ze  dne 4. 8. 2005, sp. zn. 6 Tdo 101/2005, a na právní názor v něm vyslovený, jímž  byl vázán Vrchní soud v Praze v napadeném rozhodnutí a který je závazný i pro  dovolací soud. Podle názoru státního zástupce ze skutkových zjištění odvolacího  soudu lze jednoznačně dospět k závěru o naplnění subjektivní stránky trestného  činu porušování závazných pravidel hospodářského styku podle § 127 odst. 1 tr.  zák. Pokud obviněný poukazuje na právo banky nevytvářet opravné položky,  považuje státní zástupce takové tvrzení obviněného s ohledem na skutková  zjištění za nesprávné, neboť právo nevytvářet opravné položky nezískala banka  úspěšnými ekonomickými aktivitami, ale v důsledku fiktivních operací, ke kterým  v posuzované věci došlo. Z popisu skutku pak lze dovodit i úmysl v jednání  obviněného. Jak dále v této souvislosti státní zástupce poznamenal, úmysl  obviněného bezprostředně směřoval ke zkreslení údajů o stavu jmění banky a k  tomu, aby nemusela vytvořit opravné položky. Tímto jednáním obviněný podle  státního zástupce sledoval poskytnutí odměny jinému právnímu subjektu, a to ve  výši popsané ve výroku o vině v napadeném rozsudku. Pokud jde o námitku  obviněného stran údajného vyloučení souběhu trestných činů porušování  povinnosti při správě cizího majetku podle § 255 odst. 1, 2 písm. b) tr. zák. a  porušování závazných pravidel hospodářského styku podle § 127 odst. 1 tr. zák.,  státní zástupce odkazuje na odůvodnění usnesení Nejvyššího soudu ze dne 4. 8.  2005, sp. zn. 6 Tdo 101/2005, které připouští souběh citovaných trestných činů  s ohledem na různost chráněných objektů. 



 Státní zástupce proto navrhl, aby Nejvyšší soud odmítl podané dovolání jako  zjevně neopodstatněné podle § 265i odst. 1 písm. e) tr. řádu. 



 Nejvyšší soud jako soud dovolací zjistil, že obviněný JUDr. J. P. podal  dovolání jako oprávněná osoba [§ 265d odst. 1 písm. b) tr. řádu], učinil tak  prostřednictvím obhájce (§ 265d odst. 2 tr. řádu), včas a na správném místě (§  265e tr. řádu), jeho dovolání směřuje proti rozhodnutí, proti němuž je dovolání  obecně přípustné [§ 265a odst. 2 písm. a) tr. řádu], a podané dovolání obsahuje  stanovené náležitosti (§ 265f odst. 1 tr. řádu). 



 Pokud jde o dovolací důvod, obviněný JUDr. J. P. opírá jeho existenci o  ustanovení § 265b odst. 1 písm. g) tr. řádu, tedy že napadené rozhodnutí  spočívá na nesprávném právním posouzení skutku nebo na jiném nesprávném hmotně  právním posouzení. K tomu Nejvyšší soud připomíná, že citovaný dovolací důvod  je naplněn zejména tehdy, pokud skutek, pro který byl obviněný stíhán a  odsouzen, vykazuje znaky jiného trestného činu, než jaký v něm spatřovaly soudy  obou stupňů, anebo nenaplňuje znaky žádného trestného činu. Podobně to platí o  jiném nesprávném hmotně právním posouzení, které lze dovodit jen tehdy,  jestliže byla určitá skutková okolnost posouzena podle jiného ustanovení  hmotného práva, než jaké na ni dopadalo. 



 Obviněný JUDr. J. P. však konkretizoval dovolací důvod podle § 265b odst. 1  písm. g) tr. řádu ve svém dovolání mimo jiné tvrzením, podle něhož nebylo  prokázáno úmyslné zavinění v jeho jednání, odvolací soud údajně nesprávně  posoudil důkazní situaci ve vztahu k předmětným opčním smlouvám a učinil závěry  v rozporu s provedenými důkazy, zejména se znaleckými posudky a svědeckými  výpověďmi členů představenstva K. b., a. s., (dále uváděna též jen jako  „banka“). 



 V souvislosti s těmito dovolacími námitkami obviněného Nejvyšší soud  zdůrazňuje, že důvodem dovolání nemůže být sama o sobě námitka vytýkající  nesprávnost skutkových zjištění ani provedeného dokazování a hodnocení důkazů,  neboť takový důvod není zahrnut v ustanovení § 265b tr. řádu o důvodech  dovolání. Dovolání je mimořádným opravným prostředkem určeným k nápravě jen  některých, výslovně uvedených procesních a hmotně právních vad, ale nikoli k  revizi skutkových zjištění učiněných soudy prvního a druhého stupně ani k  přezkoumávání jimi provedeného dokazování. Těžiště dokazování je totiž v řízení  před soudem prvního stupně a jeho skutkové závěry může doplňovat, popřípadě  korigovat jen odvolací soud (§ 259 odst. 3, § 263 odst. 6, 7 tr. řádu).  Dovolací soud není obecnou třetí instancí zaměřenou k přezkoumávání jakýchkoli  rozhodnutí soudů druhého stupně a z hlediska všech namítaných vad. Nejvyšší  soud nemůže posuzovat samotnou správnost a úplnost skutkových zjištění už jen z  toho důvodu, že není oprávněn bez dalšího přehodnocovat provedené důkazy, aniž  by je mohl podle zásad ústnosti a bezprostřednosti v řízení o dovolání sám  provádět, jak je patrné z omezeného rozsahu dokazování v dovolacím řízení podle  § 265r odst. 7 tr. řádu. 



 Formulace dovolacího důvodu podle § 265b odst. 1 písm. g) tr. řádu, který  uplatnil obviněný JUDr. J. P., přitom znamená, že předpokladem jeho existence  je nesprávná aplikace hmotného práva, ať již jde o hmotně právní posouzení  skutku nebo o hmotně právní posouzení jiné skutkové okolnosti. Provádění  důkazů, včetně jejich hodnocení a vyvozování skutkových závěrů z důkazů, ovšem  neupravuje hmotné právo, ale předpisy trestního práva procesního, zejména pak  ustanovení § 2 odst. 5, 6, § 89 a násl., § 207 a násl. a § 263 odst. 6, 7 tr.  řádu. Jestliže tedy obviněný namítal nesprávnost právního posouzení skutku, ale  tento svůj názor dovozoval ve výše uvedených směrech z námitek zaměřených proti  některým skutkovým zjištěním a proti hodnocení důkazů, pak soudům nižších  stupňů nevytýkal vady při aplikaci hmotného práva, nýbrž porušení procesních  ustanovení. Porušení určitých procesních ustanovení sice může být rovněž  důvodem k dovolání, nikoli však podle § 265b odst. 1 písm. g) tr. řádu, ale jen  v případě výslovně stanovených jiných dovolacích důvodů [zejména podle § 265b  odst. 1 písm. a), b), c), d), e), f) a l) tr. řádu]. 



 Proto při posuzování, zda je opodstatněné tvrzení dovolatele o existenci  uplatněného dovolacího důvodu podle § 265b odst. 1 písm. g) tr. řádu, je  dovolací soud vždy vázán konečným skutkovým zjištěním, které ve věci učinily  soudy prvního a druhého stupně. V trestní věci obviněného JUDr. J. P. to pak  znamená, že pro dovolací soud je rozhodující skutkové zjištění, podle něhož se  obviněný dopustil skutku tak, jak je popsáno ve výroku o vině v napadeném  rozsudku odvolacího soudu. Zmíněné dovolací námitky obviněného, jež se týkají  správnosti těchto rozhodných skutkových zjištění, resp. správnosti postupu při  dokazování, který vedl k jejich zjištění, jsou tedy mimo rámec dovolacího  důvodu podle citovaného ustanovení a Nejvyšší soud k nim nemohl nijak přihlížet. 



 Pokud jde o další námitky obviněného JUDr. J. P., které odpovídají uplatněnému  dovolacímu důvodu podle § 265b odst. 1 písm. g) tr. řádu, posouzení jejich  opodstatněnosti se odvíjí především od skutečnosti, že Nejvyšší soud již v  dřívějším dovolacím rozhodnutí v této trestní věci, tj. v usnesení ze dne 4. 8.  2005, sp. zn. 6 Tdo 101/2005, zaujal závazný právní názor na právní kvalifikaci  skutku, jímž se cítí být dovolací soud vázán i nyní a odkazuje na něj. Uvedený  právní názor pak Vrchní soud v Praze bezezbytku respektoval v napadeném  rozhodnutí a náležitě ho promítl nejen do formulace skutku spáchaného  obviněným, ale zejména do jeho právního posouzení, takže už z tohoto důvodu  nemohou obstát dovolací námitky obviněného, jimiž zpochybňuje použitou právní  kvalifikaci. Nad rámec argumentů obsažených v citovaném dovolacím rozhodnutí  uvádí Nejvyšší soud v reakci na nyní projednávané dovolání následující  skutečnosti. 



 Nejvyšší soud se nejdříve zabýval tou částí dovolání obviněného JUDr. J. P., v  níž popírá naplnění subjektivní stránky skutkových podstat obou trestných činů,  pro které byl stíhán a odsouzen. 



 Jak již bylo výše zdůrazněno, Nejvyšší soud je zde vázán skutkovými zjištěními,  které ve věci učinily soudy nižších stupňů, přičemž ve skutkové větě napadeného  rozsudku Vrchního soudu v Praze jsou popsány všechny rozhodné okolnosti, jimiž  je dostatečně odůvodněn závěr o úmyslném zavinění obviněného JUDr. J. P. ve  vztahu k oběma trestným činům podle § 127 odst. 1 tr. zák. i podle § 255 odst.  1, 2 písm. b) tr. zák. ve znění účinném do 31. 12. 1997. V odůvodnění  rozhodnutí odvolacího soudu jsou pak tato skutková zjištění dále rozvedena a je  zde přesvědčivě a logicky zdůvodněn právní závěr o naplnění subjektivní stránky  obou trestných činů, kterými byl dovolatel uznán vinným, a to ve formě přímého  úmyslu. 



 K tomu Nejvyšší soud připomíná, že trestného činu porušování závazných pravidel  hospodářského styku podle § 127 odst. 1 tr. zák. se dopustí ten, kdo v úmyslu  sobě nebo jinému opatřit ve značném rozsahu neoprávněné výhody poruší závažným  způsobem pravidla hospodářského styku stanovená obecně závazným právním  předpisem. Jak vyplývá ze skutkové věty napadeného rozhodnutí odvolacího soudu,  obviněný JUDr. J. P. v postavení náměstka generálního ředitele a posléze i  člena představenstva K. b., a. s., tj. jako osoba jednající za tuto banku,  veden pohnutkou, aby vytvořil nesprávné a příznivější účetní údaje o stavu  jmění banky, v rozporu se závaznými pravidly vyplývajícími z ustanovení § 12  zákona č. 21/1992 Sb., o bankách, ve znění zákona č. 156/1994 Sb., a se  závaznými pravidly vyplývajícími z opatření České národní banky č. 165/1994 Sb.  uzavřel společně s obviněným Mgr. M. N. dva soubory opčních smluv o úplatném  převodu cenných papírů, jimiž předstíral, že banka prodává ze svého majetku  konkrétní akcie a obchodní společnost M., a. s., je kupuje, aniž se tak ve  skutečnosti stalo a mělo stát. Ze skutkových zjištění rozvedených v odůvodnění  napadeného rozsudku je dále zřejmé, že obvinění si počínali uvedeným způsobem  ve snaze vyvést ke konci roku 1994 ztrátová aktiva banky, aby k nim banka  nemusela vytvářet opravné položky zhruba ve výši 88 milionů Kč. Chtěli tím  uměle vylepšit pozici K. b., a. s., a vyhnout se hrozícím omezujícím opatřením  bankovního dohledu České národní banky. Tuto motivaci ostatně obviněný JUDr. J.  P. nijak nezpochybňuje ani v podaném dovolání. Hájí se však tím, že opční  smlouvy uzavřel nikoli v úmyslu porušit závazná pravidla hospodářského styku,  nýbrž proto, aby dosáhl optimálního výsledku pro banku, která z dlouhodobého  hlediska chtěla cenné papíry držet, přičemž o tomto jeho kroku věděli i ostatní  členové představenstva banky. 



 Podle názoru Nejvyššího soudu ovšem ani snaha obviněného opatřit bance, za  kterou jednal, ve značném rozsahu dočasné neoprávněné výhody jej nezbavuje  trestní odpovědnosti, jestliže svou snahu úmyslně realizoval, jak vyplývá z  rozhodných skutkových zjištění, způsobem porušujícím zákon o bankách a opatření  České národní banky navazující na tento zákon. Ustanovení § 127 tr. zák. chrání  zájem na svobodném rozvoji hospodářské soutěže v rámci stanovených pravidel  hospodářského styku, která jsou závazná pro všechny dotčené účastníky  hospodářské soutěže a jimiž je limitovaná jejich podnikatelská činnost (viz  rozhodnutí pod č. 23/1999-I. Sb. rozh. tr.). Taková pravidla hospodářského  styku obsahovalo jednak tehdy platné ustanovení § 12 zákona č. 21/1992 Sb., o  bankách, ve znění zákona č. 156/1994 Sb., (povinnost zachovávat stanovený poměr  kapitálu a rezerv k aktivům, popřípadě závazkům banky) a jednak opatření České  národní banky č. 165/1994 Sb., kterým se stanovily zásady klasifikace  pohledávek z úvěrů a tvorby rezerv a opravných položek k těmto pohledávkám  (citované opatření bylo vydáno na podkladě zmocnění podle § 15 zákona č.  21/1992 Sb., o bankách, ve znění zákona č. 156/1994 Sb.). 



 Takže K. b., a. s., ani v zájmu dosažení svého hospodářského prospěchu nemohla  nedbat citovaných obecně závazných právních norem regulujících bankovní  činnost, a pokud tak přesto učinila, není vyloučena trestní odpovědnost těch,  kteří za banku tímto způsobem úmyslně jednali, jestliže neoprávněně získané  výhody byly značného rozsahu jako v posuzovaném případě. V této souvislosti  Nejvyšší soud podotýká, že trestní zákon je sice založen na individuální  trestní odpovědnosti fyzických osob, ta ovšem nastupuje po naplnění všech znaků  skutkové podstaty konkrétního trestného činu bez ohledu na okolnost, zda byl  trestný čin případně spáchán v souvislosti s podnikáním a v rámci činnosti  právnické osoby (obchodní společnosti, družstva, státního podniku apod.). Proto  ani skutečnost, že v projednávané věci představenstvo K. b., a. s., jako  kolektivní statutární orgán vědělo o určité otázce, která má význam pro  naplnění znaků trestného činu, a třebaže souhlasilo s takovým postupem, obecně  nevylučuje individuální trestní odpovědnost jednotlivých fyzických osob jako  členů takového kolektivního statutárního orgánu, kteří se podíleli na zmíněném  rozhodnutí, jestliže svým jednáním naplnili všechny znaky konkrétního trestného  činu (viz rozhodnutí pod č. 23/1999-II. Sb. rozh. tr.). 



 Obdobné závěry lze učinit, i pokud jde o trestný čin porušování povinnosti při  správě cizího majetku podle § 255 odst. 1, 2 písm. b) tr. zák., ve znění  účinném do 31. 12. 1997, jehož spácháním byl obviněný JUDr. J. P. rovněž uznán  vinným. Podle skutkových zjištění vyplývajících z napadeného rozhodnutí byl  obviněný vzhledem ke svému postavení náměstka generálního ředitele a člena  představenstva banky ze zákona [viz zejména § 73 odst. 1 písm. d), § 74 písm.  g) tehdy platného zákona č. 65/1965 Sb., zákoník práce, ve znění pozdějších  předpisů, § 194 odst. 5 zákona č. 513/1991 Sb., obchodní zákoník, v tehdy  platném znění, § 14 zákona č. 21/1992 Sb., o bankách, v tehdy platném znění]  povinen obezřetně hospodařit s majetkem K. b., a. s. Jestliže obviněný navzdory  této povinnosti úmyslně uzavřel fingované opční smlouvy, jejichž součástí byla  i konkrétní výše opčních prémií, takže znal přesnou částku, kterou bude muset  banka zaplatit obchodní společnosti M., a. s., i částku, kterou naopak tato  obchodní společnost zaplatí bance, a věděl, že rozdíl činí asi 10 milionů Kč ve  prospěch obchodní společnosti M., a. s., a ke škodě banky, naplnil tím všechny  znaky skutkové podstaty trestného činu porušování povinnosti při správě cizího  majetku. Na uvedeném závěru nemůže nic změnit, a to ani z hlediska stupně  nebezpečnosti činu pro společnost, zjištěná motivace obviněného, tedy jeho  snaha fiktivním vyvedením ztrátových akcií z majetku banky – i za cenu  vynaložení částky ve výši asi 10 milionů Kč bez získání odpovídající  protihodnoty – ušetřit peníze, které by bylo třeba blokovat v opravných  položkách, dočasně tím zakrýt před bankovním dohledem České národní banky  skutečný ekonomický stav K. b., a. s., a vyhnout se tak omezujícím opatřením  bankovního dohledu [vyplývajícím zejména z ustanovení § 26 odst. 1, odst. 3  písm. b), c) a e) zákona č. 21/1992 Sb., o bankách, ve znění zákona č. 156/1994  Sb.]. 



 O úmyslném zavinění obviněného JUDr. J. P. ve vztahu k oběma uvedeným trestným  činům pak neměl Nejvyšší soud žádné pochybnosti. Obviněný totiž nemohl počítat  se žádnou okolností, jež by zabránila vzniku škody na majetku K. b., a. s.,  který mu byl svěřen jako zaměstnanci a členovi statutárního orgánu. Stejně tak  je zřejmý záměr obviněného dosáhnout neoprávněné výhody pro banku v tom směru,  aby nemusela vytvořit opravné položky k předmětným cenným papírům, a aby se tak  vyhnula zásahu bankovního dohledu. Závěr o naplnění subjektivní stránky  trestných činů, jimiž byl obviněný uznán vinným, zde tedy vyplývá nejen z  charakteru a způsobu jednání obviněného popsaného ve skutkové větě výroku o  vině v napadeném rozsudku odvolacího soudu, ale i z ostatních rozhodných  okolností, jak byly výše připomenuty. Pokud tedy obviněný zpochybnil existenci  svého úmyslného zavinění, učinil tak nedůvodně. 



 Nejvyšší soud v této souvislosti neakceptoval ani další dovolací námitku  obviněného JUDr. J. P., podle níž údajně nemohl úmyslně spáchat trestný čin  porušování povinnosti při správě cizího majetku podle § 255 odst. 1, 2 písm. b)  tr. zák., jak je mu kladeno za vinu, jestliže soudy obou stupňů zároveň vzaly  za prokázané, že motivem jeho jednání, kterým se měl dopustit závažného  porušení pravidel hospodářského styku ve smyslu § 127 odst. 1 tr. zák., byla  snaha prospět bance, za niž jednal. Podle názoru obviněného tedy nelze jedním  jednáním prospět bance a současně ji poškodit. Takový výklad ovšem Nejvyšší  soud nesdílí. V posuzovaném případě totiž nebylo vyloučeno, aby obviněný  vynaložil určité ekonomicky neodůvodněné a jen fiktivně podložené plnění (v  podobě rozdílu mezi zmíněnými opčními prémiemi) ve prospěch obchodní  společnosti M., a. s., které bylo pro K. b., a. s., škodou, protože za něj  neobdržela do svého majetku ekvivalentní plnění, a zároveň se tímto ztrátovým  obchodem snažil získat výhodu pro banku, ovšem již nikoli vůči jmenované  obchodní společnosti, ale ve vztahu k bankovnímu dohledu České národní banky a  k ostatním bankám, které řádně vytvářely opravné položky a vázaly v nich své  peníze, jež nemohly použít jinak. 



 Škoda způsobená na majetku K. b., a. s., zde tedy nebyla protipólem prospěchu,  resp. výhod, které banka chtěla získat. Navíc Nejvyšší soud považuje za nutné  zdůraznit, že k trestnosti činu podle § 127 odst. 1 tr. zák. se nevyžaduje, aby  pachatel skutečně získal pro sebe nebo pro jiného ve značném rozsahu  neoprávněné výhody, ale zcela postačí úmysl opatřit takové výhody, třebaže  tento úmysl nebyl uskutečněn a pachatel žádné výhody nedosáhl. Způsobení škody  motivované zároveň snahou o dosažení prospěchu pak není vyloučeno ani vzhledem  k tomu, co se považuje za výhody ve smyslu posledně citovaného ustanovení  trestního zákona. Jde totiž o jakékoli neoprávněné zvýhodnění příslušného  účastníka hospodářského styku, jemuž mají zabránit právě ona pravidla  hospodářského styku stanovená obecně závazným právním předpisem, která pachatel  porušil, přičemž taková neoprávněná výhoda nemusí mít jen materiální povahu,  resp. nemusí být přesně finančně vyjádřena, tak jak je to obvyklé u způsobené  škody. Lze tedy uzavřít, že v případě jednočinného souběhu trestných činů  porušování povinnosti při správě cizího majetku podle § 255 odst. 1, 2 písm. b)  tr. zák. a porušování závazných pravidel hospodářského styku podle § 127 odst.  1 tr. zák. není vyloučeno, aby pachatel úmyslně způsobil škodu na cizím  opatrovaném nebo spravovaném majetku obchodní společnosti (např. poskytnutím  plnění z jejího majetku jiné osobě bez odpovídající protihodnoty) a zároveň tak  učinil v úmyslu opatřit téže obchodní společnosti neoprávněné výhody (např.  tím, že se vyhne určitým omezujícím opatřením a může nadále podnikat ve stejném  rozsahu, resp. se stejnými prostředky). Jinak vyjádřeno, pachatel může učinit  určitou „investici“ z cizího spravovaného majetku, která je škodou, aby si tím  zároveň zajistil výhodu v jiném směru, třeba v podobě další skutečné investice  s finančními prostředky, které by jinak nemohl použít. 



 Další námitka obviněného JUDr. J. P., kterou lze podřadit pod uplatněný  dovolací důvod podle § 265b odst. 1 písm. g) tr. řádu, spočívá v jeho tvrzení,  podle něhož odvolací soud údajně nesprávně posoudil jednočinný souběh trestných  činů porušování povinnosti při správě cizího majetku podle § 255 odst. 1, 2  písm. b) tr. zák. a porušování závazných pravidel hospodářského styku podle §  127 odst. 1 tr. zák., jimiž byl obviněný uznán vinným. K tomu Nejvyšší soud  znovu připomíná, že uvedený souběh připouští již dřívější dovolací rozhodnutí v  posuzované věci, tj. usnesení ze dne 4. 8. 2005, sp. zn. 6 Tdo 101/2005, jehož  právní názor je závazný. Nad rámec citovaného rozhodnutí považuje nyní Nejvyšší  soud za nutné ke zmíněné námitce zdůraznit následující skutečnosti. 



 Souběh (konkurence) trestných činů je zde obecně tehdy, jestliže se pachatel  dopustil dvou nebo více trestných činů dříve, než byl pro některý z nich  vyhlášen soudem prvního stupně takový odsuzující rozsudek, který později nabyl  právní moci a o němž neplatí fikce neodsouzení. Teorie trestního práva a soudní  praxe rozlišují následující druhy souběhu. Jde o jednočinný souběh stejnorodý,  který spočívá v tom, že pachatel jedním skutkem vícekrát naplní tutéž skutkovou  podstatu trestného činu, dále je zde jednočinný souběh nestejnorodý, pokud  pachatel jedním skutkem naplní více různých skutkových podstat, pak jde o  vícečinný souběh stejnorodý, když pachatel více skutky spáchá trestné činy  stejné skutkové podstaty, a nakonec je zde vícečinný souběh nestejnorodý, pokud  pachatel více skutky spáchá trestné činy různých skutkových podstat. Vícečinný  souběh tedy předpokládá více skutků a každý z těchto skutků se posuzuje jako  samostatný trestný čin. Naproti tomu při jednočinném souběhu jde o skutek  jediný, jímž pachatel naplnil skutkové podstaty více trestných činů. Momentem,  který dělí pachatelovo jednání na různé skutky, je následek závažný z hlediska  trestního práva, který pachatel způsobil nebo chtěl způsobit. Za jeden skutek  lze považovat jen ty projevy vůle pachatele navenek, které jsou pro tento  následek kauzální, pokud jsou zahrnuty zaviněním (viz rozhodnutí pod č. 8/1985  Sb. rozh. tr. a dále v literatuře např. Novotný, O., Vanduchová, M. a kol.  Trestní právo hmotné – I. Obecná část. 5. vydání. Praha: ASPI, a. s., 2007, s.  336 a násl.; Šámal, P., Púry, F., Rizman, S. Trestní zákon. Komentář. I. díl.  6., doplněné a přepracované vydání. Praha: C. H. Beck, 2004, s. 26 a násl.). 



 Jak již bylo shora uvedeno, obviněný JUDr. J. P., který jako náměstek  generálního ředitele a člen představenstva jednal za K. b., a. s., jejíž  majetek byl ze zákona povinen opatrovat a spravovat, v rozporu s obecně  závaznými právními normami upravujícími činnost banky uzavřel fiktivní opční  smlouvy ve snaze získat dočasnou neoprávněnou výhodu pro banku spočívající v  tom, aby banka nemusela vytvořit opravné položky ve výši asi 88 milionů Kč a  podrobit se opatřením bankovního dohledu České národní banky, přičemž plnění  poskytnuté obchodní společnosti M., a. s., na podkladě těchto fiktivních  opčních smluv znamenalo pro banku škodu na jejím majetku ve výši více než 10  milionů Kč. Obviněný tak jedním skutkem naplnil znaky dvou trestných činů, tj.  trestného činu porušování povinnosti při správě cizího majetku podle § 255  odst. 1, 2 písm. b) tr. zák., ve znění účinném do 31. 12. 1997 (pozdější znění  trestního zákona není pro dovolatele příznivější), protože úmyslně způsobil  značnou škodu tím, že porušil podle zákona mu uloženou povinnost opatrovat a  spravovat cizí majetek, a trestného činu porušování závazných pravidel  hospodářského styku podle § 127 odst. 1 tr. zák., protože v úmyslu opatřit sobě  i jinému (bance) ve značném rozsahu neoprávněné výhody porušil závažným  způsobem pravidla hospodářského styku. 



 K tomu Nejvyšší soud připomíná, že každý skutek má být zásadně posouzen podle  všech zákonných ustanovení, která na něj dopadají, aby tak bylo možné náležitě  vystihnout povahu a stupeň nebezpečnosti činu pro společnost, pokud nejde o  případy, v nichž je jednočinný souběh vyloučen, ač skutek formálně vykazuje  znaky dvou nebo více skutkových podstat trestných činů. Jednočinný souběh není  možný, jestliže trestné činy jsou navzájem v poměru speciality nebo  subsidiarity, případně jde o faktickou konzumpci či o pokračování v trestném  činu (resp. o trestný čin hromadný nebo trvající). Poslední jmenovaný případ  lze v této věci bez dalšího vyloučit, protože nejde o pokračování v trestném  činu, ani o trestný čin hromadný nebo trvající. Rovněž faktická konzumpce  nepřichází v úvahu vzhledem k tomu, že trestné činy podle § 127 odst. 1 tr.  zák. a podle § 255 odst. 1, 2 písm. b) tr. zák. jsou relativně stejného  významu, o čemž svědčí porovnání trestních sazeb stanovených za jejich  spáchání. Je tedy na místě zabývat se tím, zda obě citovaná ustanovení  trestního zákona jsou určená k ochraně týchž zájmů a zda není jednočinný souběh  vyloučen poměrem speciality nebo subsidiarity mezi skutkovými podstatami těchto  trestných činů. 



 Ustanovení § 127 tr. zák. o porušování závazných pravidel hospodářského styku  je zařazeno v hlavě druhé, oddílu druhém zvláštní části trestního zákona mezi  trestnými činy proti hospodářské kázni a chrání zájem na svobodném rozvoji  hospodářské soutěže v rámci závazných pravidel hospodářského styku. Objektem  tohoto trestného činu je tedy dodržování pravidel hospodářského styku jako  nezbytného předpokladu svobodného rozvoje hospodářské soutěže v podmínkách  tržní ekonomiky. Naproti tomu ustanovení § 255 tr. zák. o porušování povinnosti  při správě cizího majetku je zařazeno v hlavě deváté zvláštní části trestního  zákona mezi trestnými činy proti majetku, jejichž objektem jsou majetková  práva. V případě trestného činu porušování povinnosti při správě cizího majetku  jde o majetková práva v nejširším smyslu a nepřímo je chráněn i zvláštní vztah  důvěry. Již z tohoto porovnání objektů obou trestných činů je zřejmé, že  citovaná ustanovení trestního zákona chrání zcela odlišné zájmy, a tudíž  skutkové podstaty těchto trestných činů nemohou být v poměru speciality či  subsidiarity. Z odlišnosti objektů těchto trestných činů vyplývá i různý  následek jako znak jejich objektivní stránky: zatímco u trestného činu podle §  127 tr. zák. je jím narušení řádného průběhu hospodářského styku spojené  případně se získáním neoprávněných výhod ve značném rozsahu, u trestného činu  podle § 255 tr. zák. jde o porušení majetkových vztahů (popřípadě i vztahu  důvěry mezi pachatelem a osobou, která mu svěřila majetek do opatrování nebo  správy) spojené se vznikem škody na opatrovaném nebo spravovaném majetku. V  tomto směru se obě ustanovení významně liší, protože první z nich nepostihuje v  základní ani v kvalifikované skutkové podstatě způsobení jakékoli škody, ale  jen případné opatření neoprávněných výhod, naopak zákonným znakem druhého  ustanovení není v základní ani v kvalifikované skutkové podstatě získání výhody  nebo prospěchu, ale jen způsobení škody. Citované skutkové podstaty se tudíž  neprolínají v takových podstatných zákonných znacích, aby bylo možné uzavřít,  že jsou určeny k ochraně týchž zájmů, jak se vyžaduje v případě speciality nebo  subsidiarity jako okolností, kterými je vyloučen jednočinný souběh. Takové  konstatování není v rozporu ani s odbornou literaturou, která připouští  jednočinný souběh obou posuzovaných trestných činů (viz např. Novotný, O.,  Vokoun, R. a kol. Trestní právo hmotné – II. Zvláštní část. 5. vydání. Praha:  ASPI, a. s., 2007, s. 130 a 180; Šámal, P., Púry, F., Rizman, S. Trestní zákon.  Komentář. II. díl. 6. vydání. Praha: C. H. Beck, 2004, s. 1526 a 1537). 



 Jednočinný souběh trestných činů porušování povinnosti při správě cizího  majetku podle § 255 tr. zák. a porušování závazných pravidel hospodářského  styku podle § 127 tr. zák. tedy není vyloučen a v posuzovaném případě byl  uplatněn zcela důvodně právě proto, aby byla náležitě vystižena povaha trestné  činnosti obviněného JUDr. J. P. i její stupeň nebezpečnosti pro společnost.  Kdyby totiž odvolací soud kvalifikoval skutek jen podle prvního z citovaných  ustanovení, zůstala by nepostižena snaha obviněného dosáhnout výhody pro K. b.,  a. s., ve vztahu k opravným položkám a k bankovnímu dohledu, kdyby byl skutek  posouzen jen podle druhého z těchto ustanovení, zůstalo by nepostiženo  způsobení škody na spravovaném majetku banky. Obě tyto charakteristické stránky  trestné činnosti tedy bylo možné vyjádřit jen souběhem zmíněných trestných  činů. Ostatně obviněný ve svém dovolání ani neuvádí, jaká z výše uvedených  okolností (vztah speciality, subsidiarity, faktická konzumpce atd.) by měla  vylučovat tento souběh a které z obou ustanovení má mít přednost při právní  kvalifikaci spáchaného skutku. 



 Na podkladě všech popsaných skutečností dospěl Nejvyšší soud k závěru, že  obviněný JUDr. J. P. podal dovolání proti rozhodnutí, jímž nebyl naplněn  uplatněný dovolací důvod podle § 265b odst. 1 písm. g) tr. řádu. Protože však  jeho dovolání bylo částečně opřeno o námitky, které by za jiných okolností  mohly být dovolacím důvodem podle citovaného zákonného ustanovení, ale tyto  námitky Nejvyšší soud neshledal z výše uvedených důvodů opodstatněnými, odmítl  dovolání obviněného podle § 265i odst. 1 písm. e) tr. řádu jako zjevně  neopodstatněné, přičemž nepřezkoumával zákonnost a odůvodněnost napadeného  rozhodnutí ani správnost řízení, které mu předcházelo. Jde totiž o závěr, jenž  lze učinit bez takové přezkumné činnosti pouze na podkladě spisu a obsahu  dovolání, aniž bylo třeba opatřovat další vyjádření dovolatele či ostatních  stran trestního řízení nebo dokonce doplňovat řízení provedením důkazů podle §  265r odst. 7 tr. řádu. 



 Nejvyšší soud mohl rozhodnout tímto způsobem o podaném dovolání v neveřejném  zasedání, jak mu to umožňuje ustanovení § 265r odst. 1 písm. a) tr. řádu. 



      

