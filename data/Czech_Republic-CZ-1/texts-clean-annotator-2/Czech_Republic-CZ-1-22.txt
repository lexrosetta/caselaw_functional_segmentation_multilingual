  



    



 [1] Rozhodnutím ze dne 31. 1. 2012, čj. 952-9/2011-BIS-1, (dále jen „napadené rozhodnutí“) ředitel Bezpečnostní informační služby (dále jen „ředitel BIS“) zamítl pro opožděnost odvolání žalobce a potvrdil rozhodnutí náměstka pro zpravodajské složky ve věcech služebního poměru ze dne 2. 11. 2011, čj. 273-29/2011-BIS-6, (dále jen „rozhodnutí správního orgánu I. stupně“), kterým  byl  žalobce  zproštěn  výkonu  služby  podle  §  40  zákona  č.  361/2003  Sb.,  o  služebním poměru příslušníků bezpečnostních sborů (dále jen „zákon o služebním poměru“).  



 [2] Žalobce  se  proti  napadenému  rozhodnutí  bránil  žalobou  u  Městského  soudu  v Praze. Ten dal  žalobci  za  pravdu,  že  odvolání  proti  rozhodnutí  správního  orgánu  I.  stupně  podal včas a ředitel  BIS  pochybil,  pokud  jeho  odvolání  pro  opožděnost  zamítl.  Proto  napadené rozhodnutí zrušil a věc vrátil žalované k dalšímu řízení.   



 [3] Městský  soud  shledal,  že  v řízeních  ve  věcech  služebního  poměru  podle  zákona o služebním poměru se v otázkách, které tento zákon neupravuje dostatečně nebo vůbec, použije subsidiárně správní řád. Neupravuje-li tedy zákon o služebním poměru, který den je posledním dnem lhůty, připadne-li její konec na sobotu, neděli nebo svátek, použije se na posouzení dané otázky  obecná  úprava  obsažená  v  §  40  odst.  1  písm.  c)  správního  řádu.  Ze  skutečnosti, že zákonodárce  tuto  problematiku  v daném  zákoně  neupravil,  nelze  podle  městského  soudu usuzovat  na  jeho  úmysl  upravit  tuto  otázku  odlišně  od  obecné  úpravy  správního  řádu a dovozovat,  že  v takovém  případě  lhůta  končí  bez  ohledu  na  to,  že  její  poslední  den  připadl na sobotu, neděli či svátek.  



 [4] Městský soud naopak nesouhlasil s tvrzením žalované, že k sobotám, nedělím a svátkům lhůty  k podání  odvolání  nepřihlíží  proto,  že  podle se  při  stanovení  posledního  dne § 175 odst. 3 zákona  o  služebním  poměru  je  podání  (tedy  i  odvolání)  možno  na  podatelně žalované  učinit  kterýkoliv  den  s ohledem  na  nepřetržitou  přítomnost  pracovníků  tohoto správního orgánu. Městský soud poukázal na skutečnost, že pokud se dle citovaného ustanovení podání  považuje  za  doručené  jeho  podáním  jak  na  podatelně  žalované,  tak  i  prostřednictvím provozovatele  poštovních  služeb  s označením  doporučeně  (kde  zpravidla  nelze  zásilku  podat v sobotu,  neděli  či  svátek),  nelze  pro  počítání  času  a  především  pro  stanovení  posledního dne lhůty považovat právní úpravu obsaženou v zákoně o služebním poměru za ucelenou.  



 [5] Žalovaná  (dále  jen  „stěžovatelka“)  brojila  proti  rozsudku  městského  soudu  kasační stížností. Navrhla jej zrušit a vrátit věc městskému soudu k dalšímu řízení.  



 [6] Stěžovatelka  nesouhlasila  se  závěrem,  že  žalobce  podal  odvolání  proti  rozhodnutí správního  orgánu  I.  stupně  včas.  Namítala,  že  v řízení  podle  zákona  o  služebním  poměru se neuplatní pravidlo obsažené v § 40 odst. 1 písm. c) správního řádu, podle kterého připadne-li konec  lhůty  na  sobotu,  neděli  nebo  svátek,  je  posledním  dnem  lhůty  nejbližší  příští  pracovní den. Stěžovatelka  sice  uznala,  že  zákon  o  služebním  poměru  je  ke  správnímu  řádu  ve  vztahu subsidiarity,  úprava  lhůt  (§  210  uvedeného  zákona)  a  počítání  času  (§  211  téhož  zákona) je však podle  jejího  názoru  úplná  a  speciální  vůči  úpravě  obsažené  ve  správním  řádu, což znamená, že se použije přednostně. Pokud tedy v zákoně o služebním poměru není obsaženo pravidlo o posunutí konce lhůty, připadl-li její poslední den na sobotu, neděli nebo svátek, nelze je  v posuzovaném  případě  uplatnit.  V dané  věci  připadl  poslední  den  lhůty  k podání  odvolání na svátek  (17.  11.  2011);  tento  den  byl  posledním  dnem  lhůty  k podání  odvolání.  Podal-li tedy žalobce  odvolání  proti  rozhodnutí  správního  orgánu  I.  stupně  teprve  18.  11.  2011,  učinil tak opožděně. Podle stěžovatelky mohl žalobce podat odvolání dne 17. 11. 2011 na její podatelně nebo prostřednictvím datové schránky.  



 [7] Uvedené závěry stěžovatelka dovozuje ze samotného znění zákona o služebním poměru. Tím, že zákonodárce upravil problematiku počítání času v uvedeném zákoně samostatně, ačkoliv stejná  pravidla  obsahuje  správní  řád,  dal  najevo,  že  v řízeních  ve  věcech  služebního  poměru se má při počítání času postupovat právě a jen podle zákona o služebním poměru. Stěžovatelka nakonec  městskému  soudu  vytkla,  že  nepostupoval  v souladu  s usnesením  rozšířeného  senátu Nejvyššího správního soudu ze dne 15. 8. 2006, čj. 6 Azs 184/2005-93 a nezjišťoval, do jaké míry speciální úprava obsažená v zákoně o služebním poměru tvoří úpravu úplnou, tedy do jaké míry nahrazuje obecný režim upravený správním řádem.  



 [8] Žalobce se ke kasační stížnosti nevyjádřil.  



  [9] Nejvyšší  správní  soud  posoudil  kasační  stížnost  v mezích  jejího  rozsahu  a  uplatněných důvodů  a  zkoumal  přitom,  zda  napadené  rozhodnutí  netrpí  vadami,  k nimž  je  povinen přihlédnout z úřední povinnosti (§ 109 odst. 3, 4 s. ř. s.).  



 [10]  Kasační stížnost není důvodná.  



 [11]  Kasační stížnost sice neobsahovala formální označení kasačního důvodu, nicméně z jejího obsahu  Nejvyšší  správní  soud  dovodil,  že  stěžovatelka  namítala  nezákonnost  napadeného rozsudku  spočívající  v nesprávném  posouzení  právní  otázky  soudem  v předcházejícím  řízení, tedy dovolávala se kasačního důvodu vyplývajícího z § 103 odst. 1 písm. a) s. ř. s.  



 [12] Spornou  v kasační  stížnosti  učinila  stěžovatelka  otázku,  zda  se  v řízení  podle  zákona o služebním  poměru  uplatní  pravidlo  zakotvené  v  §  40  odst.  1  písm.  c)  správního  řádu,  podle kterého  připadne-li  konec lhůty  k provedení  určitého  úkonu  v řízení  na sobotu, neděli nebo svátek,  je  posledním  dnem  lhůty  nejbližší  pracovní  den;  tedy  obecněji  řečeno, zda je právní  úprava  týkající  se  počítání  času  obsažená  v zákoně  o  služebním  poměru  úplná, nebo zda se zde subsidiárně  použije  obecná  úprava  správního  řádu.  Odpověď  na  tuto  spornou otázku je také zásadní pro úvahu, zda žalobce podal odvolání proti rozhodnutí správního orgánu I. stupně včas.   



 [13]  Městský  soud  v napadeném  rozsudku  při  řešení  nastíněné  otázky  odkázal  na  rozsudek Nejvyššího  správního  soudu  ze  dne  21.  9.  2011,  čj.  3  Ads  79/2011-62.  V něm  kasační  soud vyložil,  že  se  obecná  úprava  obsažená  ve  správním  řádu  použije  podpůrně  také  tehdy  (vedle případů, kdy zvláštní zákon příslušnou právní úpravu neobsahuje vůbec), je-li sice ve zvláštním předpise obsažena příslušná právní úprava, avšak některý procesní institut v něm není upraven úplně.  Obecná  úprava  se  v tom  případě  užije  pouze  v rozsahu,  v jakém  není  příslušný  právní institut upraven.   



 [14] Počítání času je upraveno v § 211 zákona o služebním poměru. Neobsahuje však vůbec pravidlo  pro  případ,  že  poslední  den  lhůty  k provedení  určitého  právního  jednání  připadne na sobotu, neděli nebo svátek. Z uvedeného důvodu městský soud nepovažoval speciální úpravu o  počítání  času  obsaženou  v  zákoně  o  služebním  poměru  za  úplnou  a  shledal, že je v neupraveném rozsahu  nutno subsidiárně  použít  obecnou  úpravu  zakotvenou v § 40 odst. 1 písm. c) správního řádu.  



 [15] S uvedeným  závěrem  se  Nejvyšší  správní  soud  zcela  ztotožňuje.  Subsidiární  použití § 40 odst. 1 písm. c) správního řádu jako obecné právní normy v otázce počítání času, připadne-li konec  lhůty  na  sobotu,  neděli  nebo  svátek,  lze  ve  věcech  týkajících  se  služebního  poměru nepochybně dovodit ze zásady zakotvené v § 1 odst. 2 správního řádu. Ze skutečnosti, že zákon o služebním poměru žádné pravidlo upravující tuto spornou otázku o počítání času neobsahuje, nelze  dovozovat  úmysl  zákonodárce  v  řízeních  tímto  zákonem  upravených  nerozlišovat, zda konec  lhůty  připadne  na  sobotu,  neděli  nebo  svátek,  či  na  pracovní  den,  jak  namítala stěžovatelka. Bylo-li by úmyslem zákonodárce obecné pravidlo vyplývající z § 40 odst. 1 písm. c) správního  řádu  v  řízeních  podle  zákona  o  služebním  poměru  vůbec  nepoužít,  učinil by tak výslovným  vyloučením  jeho  použití  (resp.  vyloučením  subsidiárního  použití  správního řádu  jako  celku),  nikoliv  jen  tím,  že  uvedenou  otázku  vůbec  v zákoně  o  služebním  poměru nezakotvil.  



 [16] S ohledem  na  právě  uvedené  neobstojí  stěžovatelčina  námitka,  že  zákonodárce  upravil problematiku  počítání  času  samostatně  v  §  211  zákona  o  služebním  poměru,  neboť  úprava v něm obsažená  je  shodná  s tou  ve  správním  řádu,  čímž  projevil  úmysl  v  řízeních  ve  věcech služebního poměru postupovat v uvedené otázce právě a jen podle zákona o služebním poměru. Jak  správně  poukázal  již  městský  soud,  z důvodové  zprávy  k zákonu  o  služebním  poměru vyplývá,  že  počítání  času  se  pro  účely  služebního  poměru  upravuje  „v  souladu  s obecnou  právní úpravou“.  Z uvedeného  je  zjevný  úmysl  zákonodárce  neodchýlit  se  od  obecných  pravidel zakotvených  ve  správním  řádu  (ale  shodně  i  v dalších  procesních  předpisech  –  srov. § 40 odst. 3 s. ř. s., § 57 odst. 2 o. s. ř., § 60 odst. 3 tr. ř.). Jakkoliv tedy § 211 zákona o služebním poměru  obsahuje  ohledně  počítání  času  některá  shodná  pravidla,  obsažená  i  v  §  40  správního řádu,  jen  z této  prosté  skutečnosti  nelze  usuzovat  na  ucelenost  právní  úpravy  počítání  času v zákoně  o  služebním  poměru  a  tudíž  na  úplné  vyloučení  použití  ustanovení  správního  řádu o počítání času.   



 [17]  Na výše uvedeném závěru Nejvyššího správního soudu nemůže nic změnit ani námitka stěžovatelky,  že  žalobce  mohl  doručit  odvolání  proti  rozhodnutí  správního  orgánu  I.  stupně i dne 17.  11.  2011  (tedy  ve  státní  svátek)  prostřednictvím  podatelny  nebo  datové  schránky. Takovou  povinnost  totiž  zákon  o  služebním  poměru  v  §  175  odst.  3,  jehož  se  stěžovatelka dovolává, žalobci nestanoví.  



 [18]  Rozhodnutí správního orgánu I. stupně bylo žalobci doručeno 2. 11. 2011. Patnáctidenní lhůta  pro  podání  odvolání  podle  §  190  odst.  1  zákona  o  služebním  poměru  začala  podle § 211 odst.  1  téhož  zákona  běžet  dnem  následujícím  po  dni  doručení,  tj.  3. 11. 2011.  Poslední den lhůty  tak  připadl  na  17.  11.  2011,  který  byl  státním  svátkem  (srov.  §  1  zákona č. 245/2000 Sb.,  o dnech a o dnech pracovního  klidu).  S ohledem  na  závěry  uvedené  výše  o  subsidiárním  použití § 40 odst. 1  písm.  c)  správního  řádu  se  konec  lhůty  pro  podání  odvolání  posunul  na  nejbližší následující  pracovní  den,  tj.  na  18.  11.  2011.  V tento  den  také  žalobce  odvolání  doporučeně na poště podal; učinil tak včas. Nebylo rozhodné, zda žalobce měl reálně možnost podat odvolání i v den státního svátku na podatelně, jak namítala stěžovatelka. Měl jistě právo i takto postupovat, ale nebyl k tomu povinen a mohl odvolání podat a stěžovatelce doručit doporučeným podáním u držitele  poštovní licence i  v pracovní den následující  po  státním  svátku,  jak  ostatně  učinil.  Úvahy  městského  soudu  v napadeném rozsudku jsou tedy správné.  



 [19]  Nelze  přisvědčit  ani  námitce  stěžovatelky,  že  závěr  o  subsidiárním  použití § 40 odst. 1 písm.  c) soud  přijal, aniž respektoval,  co  vyslovil rozšířený  senát  Nejvyššího  správního  soudu  v usnesení ze dne 15. 8. 2006,  čj.  6  Azs  184/2005-93.  Stěžovatelka  měla  za  to,  že  městský  soud  řádně nezjišťoval, do jaké míry speciální úprava obsažená v zákoně o služebním poměru tvoří úpravu úplnou a zda a do jaké míry nahrazuje obecný režim upravený správním řádem v duchu zásady lex specialis derogat legi generali.   



 [20] Stěžovatelkou vytčeného pochybení se městský soud nedopustil. Naopak se v napadeném rozsudku  touto  otázkou  obsáhle  zabýval  a  lze  říci,  že  úvahy  v tomto  směru  představují podstatnou  část  jeho  právních  závěrů  (srov.  str.  9-10  napadeného  rozsudku).  Městský  soud posuzoval, do jaké míry je úprava počítání času v zákoně o služebním poměru úpravou úplnou a dospěl  ke  správnému závěru,  že  uvedený  zvláštní  zákon  vůbec  nestanoví,  jak  postupovat v případě,  kdy  poslední  den  lhůty  stanovené  k provedení  určitého  právního  jednání  v řízení ve věcech  služebního  poměru  připadne  na  sobotu,  neděli  nebo  svátek.  Dovodil  tedy, že v posuzovaném  případě  je  na  místě  při  chybějící  úpravě  ve  zvláštním  zákoně  (o  služebním poměru) použít ono obecné pravidlo vyplývající z § 40 odst. 1 písm. c) správního řádu. S tímto závěrem se kasační soud ztotožňuje.  



 [21]  Nejvyšší správní soud uzavírá, že městský soud nepochybil, pokud shledal, že pro určení konce patnáctidenní lhůty k podání odvolání podle § 190 odst. 1 zákona o služebním poměru v případě, že připadne na státní svátek (nebo sobotu či neděli), se použije § 40 odst. 1 písm. c) správního  řádu,  podle  nějž  je  v takovém  případě  posledním  dnem  lhůty  nejbližší  následující pracovní  den.  Městský  soud  proto také  správně  vyhodnotil,  že  žalobcovo  odvolání proti rozhodnutí správního orgánu I. stupně bylo včasné a v důsledku toho napadené rozhodnutí zrušil a věc vrátil žalované k dalšímu řízení.  



  [22]  Nejvyšší  správní  soud  ze  všech  výše  uvedených  důvodů  posoudil  kasační  stížnost jako nedůvodnou, a proto ji podle § 110 odst. 1 věty druhé s. ř. s. zamítl.  



 [23]  O  náhradě  nákladů  řízení  o  kasační  stížnosti  Nejvyšší  správní  soud  rozhodl podle § 60 odst. 1 věty první s. ř. s. za použití § 120 s. ř. s. Stěžovatelka nebyla v řízení o kasační stížnosti úspěšná, proto nemá právo na náhradu nákladů řízení. Žalobci, jemuž by jinak právo na náhradu nákladů řízení o kasační stížnosti příslušelo, soud náhradu nákladů řízení nepřiznal, neboť mu v řízení o kasační stížnosti žádné náklady nevznikly.  



   



   



  

