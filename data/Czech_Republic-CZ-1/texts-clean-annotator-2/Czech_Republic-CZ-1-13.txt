 



  



   



 U Nejvyššího správního soudu je pod sp. zn. 7 As 66/2013 vedeno řízení o kasační stížnosti žalobce  (dále  jen  „stěžovatel“)  proti  usnesení  Krajského  soudu  v Brně  (dále  jen  „krajský  soud“) ze dne 31. 5. 2013, č. j. 30 A 41/2012 - 58, jímž byla zamítnuta stěžovatelova žádost o osvobození od soudních poplatků a jímž byl stěžovatel vyzván k úhradě soudního poplatku ve lhůtě sedmi dnů.  



 Žalobou před krajským soudem se stěžovatel domáhá, aby krajský soud zakázal předsedovi Nejvyššího  správního  soudu  v pokračování  porušování  stěžovatelova  práva  na řádné  doručení písemnosti soudu a na racionální styk se soudem a aby krajský soud přikázal Nejvyššímu správnímu soudu  obnovit  stav  před  zásahem  ke  dni,  kdy  začal  používat  vadné  obálky  se  zeleným  pruhem dle instrukce Ministerstva spravedlnosti. Dále se stěžovatel žalobou domáhá, aby krajský soud určil, že pokyn Ministerstva spravedlnosti č. j. 58/2009-OD-Org, i následný měnící pokyn Ministerstva spravedlnosti  č.  j.  145/11-OD-ST,  jsou  cele  v naprostém  nesouladu  s právním  řádem  České republiky a jeho aplikací ze strany Nejvyššího správního soudu bylo a je porušováno stěžovatelovo právo na řádné doručení písemností soudu. 



 V rámci  podané  kasační stížnosti,  která je  u  zdejšího soudu  vedena  pod sp. zn. 7 As 66/2013,  stěžovatel  namítl  podjatost  všech  soudců  Nejvyššího  správního  soudu. Jako důvod stěžovatel uvedl, že odpůrcem je v řízení před krajským soudem Nejvyšší správní soud. 



  



  K námitce  podjatosti  se  vyjádřili  soudci  sedmého  senátu  Nejvyššího  správního  soudu JUDr. Eliška  Cihlářová,  JUDr.  Jaroslav  Hubáček  a JUDr.  Karel  Šimka,  kteří  mají  v souladu s rozvrhem práce kasační stížnost rozhodnout. Ve svých vyjádřeních shodně uvedli, že stěžovatele znají jen ze své rozhodovací činnosti a že žádný vztah k němu ani k věci nemají. 



 Dle  §  8  odst.  1  zákona  č.  150/2002  Sb.,  soudního  řádu  správního,  ve  znění  pozdějších předpisů (dále jen „s. ř. s.“): „Soudci jsou vyloučeni z projednávání a rozhodnutí věci, jestliže se zřetelem na jejich poměr k věci, k účastníkům nebo k jejich zástupcům je dán důvod pochybovat o jejich nepodjatosti. Vyloučeni jsou též soudci, kteří se podíleli na projednávání nebo rozhodování věci u správního orgánu nebo v předchozím soudním řízení. Důvodem k vyloučení soudce nejsou okolnosti, které spočívají v postupu soudce v řízení o projednávané věci nebo v jeho rozhodování v jiných věcech.“ 



  Dle  §  8  odst.  5,  věty  první,  s.  ř.  s.  „účastník  nebo  osoba  zúčastněná  na  řízení  může  namítnout podjatost soudce, soudní osoby, tlumočníka nebo znalce.“ Podle věty poslední daného ustanovení „o vyloučení soudce  rozhodne  usnesením  po  jeho  vyjádření  Nejvyšší  správní  soud,  a  je-li  namítána  podjatost  soudní  osoby, tlumočníka nebo znalce, senát po jejich vyjádření.“ 



 Jak již  Nejvyšší  správní  soud  konstatoval  např.  v usnesení  ze  dne  29. 4. 2003, č. j. Nao 19/2003 - 16, rozhodnutí o vyloučení soudce představuje výjimku z ústavní zásady, podle níž nikdo nesmí být odňat svému zákonnému soudci s tím, že příslušnost soudu i soudce stanoví zákon (čl. 38 odst. 1 Listiny základních práv a svobod). Tak, jak zákon tuto příslušnost stanovil, je zásadně  dána  a  postup,  kterým  je  věc  odnímána  soudu  příslušnému  a přikázána  soudu, resp. soudci jinému, je nutno chápat jako postup výjimečný. Vzhledem k tomu lze vyloučit soudce z projednávání a rozhodnutí přidělené věci jen výjimečně a ze skutečně závažných důvodů, které mu reálně brání rozhodnout v souladu se zákonem nezaujatě a spravedlivě. 



 Hodnocení  toho,  zda  určité  skutečnosti  brání  soudci  rozhodnout  nestranně,  je  především subjektivní  kategorií  zahrnující  vnitřní  psychický  vztah  soudce  k předmětu  řízení,  účastníkům či jejich zástupcům, o nichž je relativně přesně pojednat toliko soudce sám. Takto úzce pojímaná kategorie  nestrannosti  by  však  v praxi  přinášela  značné  obtíže  při  objektivním  přezkoumávání vnitřního  rozpoložení  soudce.  Subjektivní  stránka  nestrannosti  proto  musí  být  doplněna  i  o  její objektivní rovinu, tj. o zkoumání zda skutečně existují takové okolnosti, které by mohly objektivně vést  k legitimním  pochybnostem  o  nepodjatosti  soudce.  V daném  ohledu  však  nelze  trvat na prokázané podjatosti soudce, postačí, pokud lze mít důvodné pochybnosti o jeho nepodjatosti. To znamená, že otázka podjatosti nemůže být postavena nikdy zcela najisto; nelze ovšem vycházet pouze  ze  subjektivních  pochybností  osob  zúčastněných  na  řízení,  nýbrž  i  z  právního  rozboru skutečností, které k těmto pochybnostem vedou (srov. nález Ústavního soudu ze dne 3. 7. 2001, sp. zn.  II.  ÚS  105/01,  publikovaný  jako  N  98/23  SbNU  11,  či  nález  Ústavního  soudu  ze  dne 27. 10. 2004, sp. zn. I. ÚS 370/04, publikovaný jako N 159/35 SbNU 181, všechna zde odkazovaná rozhodnutí Ústavního soudu jsou dostupná z http://nalus.usoud.cz). 



 I v judikatuře Evropského soudu pro lidská práva se lze setkat s dvojím testem nestrannosti soudce:  subjektivní  test  vychází  z  osobního  přesvědčení  soudce  rozhodujícího  v dané  věci, objektivní test sleduje existenci dostatečných záruk, že je možno v tomto ohledu vyloučit jakoukoliv legitimní  pochybnost  (srov.  rozsudek  ve  věcech  Saraiva  de  Carvalho  proti  Portugalsku  ze dne 22. 4. 1994,  stížnost  č.  15651/89,  resp.  Gautrin  a  další  proti  Francii  ze  dne  20. 5. 1998,  stížnost č. 21257/93). V dané souvislosti lze uvést, že i Ústavní soud poznamenal, že procedura vyloučení soudce  z  projednání  a  rozhodování jednou  z  procesních  záruk  nestrannosti  soudu. Při posuzování,  zda  je  dán  i  objektivní  aspekt  pochybností  o nestrannosti,  i  pouhé  zdání v tomto směru může mít význam [např. rozsudek Evropského soudu pro lidská práva Piersack proti Belgii ze dne 1. 10. 1982, stížnost č. 8692/79, § 30; srov. též rozsudek Wettstein proti Švýcarsku ze dne 21. 12. 2000, stížnost č. 33958/96, § 42 – 44, a nález Ústavního soudu sp. zn. III. ÚS 441/04 ze dne 12. 1. 2005, publikovaný jako N 6/36 SbNU 53]. 



  Co se týče nynější námitky podjatosti, Nejvyšší správní soud se zaměřil na její hodnocení ve vztahu  k soudcům  zdejšího  soudu,  kteří  mají  ve  věci  vedené  pod  sp.  zn.  7 As 66/2013 rozhodnout.  V souladu  s judikaturou  zdejšího  soudu  totiž  nemá  význam  rozhodovat  o  námitce podjatosti směřující proti soudcům, kteří se nemají účastnit rozhodování ve věci (k tomu srov. např. usnesení zdejšího soudu ze dne 14. 6. 2012, č. j. Nao 44/2012 – 19). Námitka podjatosti tak byla prvotně  hodnocena  ve  vztahu  k soudcům  Nejvyššího  správního  soudu  JUDr.  Elišce  Cihlářové, JUDr. Jaroslavu Hubáčkovi a JUDr. Karlu Šimkovi. 



 Ve  vztahu  k subjektivnímu  důvodu  pro  vyloučení  zmíněných  soudců,  který  byl  nastíněn výše,  nebyl  dán  důvod  přisvědčit  námitce  podjatosti.  Všichni  jmenovaní  soudci  totiž  ve  svém vyjádření výslovně popřeli, že by měli ke stěžovateli jakýkoli subjektivní vztah. Ani sám stěžovatel v daném ohledu nepoukazoval na to, že by zde takový subjektivní vztah existoval. 



 Bylo  proto  možno  přikročit  k posuzování  námitky  podjatosti  optikou  objektivního  testu. Tvrzený  důvod  podjatosti  spadající  do  této  kategorie  spočívá  ve  skutečnosti,  že  žaloba  před krajským  soudem  směřuje  proti  předsedovi  Nejvyššího  správního  soudu,  resp.  Nejvyššímu správnímu soudu jako takovému. 



 Jak  již  Nejvyšší  správní  soud  uvedl  v usnesení  ze  dne  27. 8. 2013,  č. j.  Nao 41/2013 - 56: „Při  rozhodování  o  vyloučení  soudce  je  totiž  třeba  mít  na  paměti  též  zachování  funkčnosti  soudu,  resp.  zákaz denegationis iustitiae, z čehož plyne, že výklad a aplikace ustanovení o vyloučení soudců nemohou vyústit v situaci, kdy již nebudou žádní soudci, kteří by o věci mohli rozhodovat – proto na vyšších stupních soudní soustavy, kde jsou možnosti substituce vyloučeného soudce omezenější, je namístě zaujmout k vylučování soudců přístup restriktivnější než na nižších stupních soudní soustavy, kde je řešení procesní situace v důsledku vyloučení soudců snazší, včetně možnosti  přikázání  věci  jinému  věcně  příslušnému  soudu  (srov.  §  9  odst. 1  s.  ř.  s.  a  pro  ilustraci  též  usnesení Ústavního sp. zn. Pl. ÚS 17/11 ze dne 3. 5. 2012, dostupné na http://nalus.usoud.cz).“ 



 Jakkoli  Nejvyšší  správní  soud  ve  vztahu  ke  krajským  soudům  judikuje,  že  pokud  žaloba směřuje proti tomu krajskému soudu, který by měl o věci rozhodovat, a pokud se žaloba zároveň dotýká postupu funkcionářů tohoto soudu, jde o důvod vyloučení všech soudců takového krajského soudu z projednávání věci a přikázání věci jinému krajskému soudu (k danému srov. např. usnesení ze dne 12. 12. 2012, č. j. Nad 101/2012 - 18), není však možno tuto judikaturu použít i ve vztahu k Nejvyššímu  správnímu  soudu.  O  kasační  stížnosti  totiž  může  rozhodnout  jen  Nejvyšší  správní soud. Pokud by došlo k vyloučení všech jeho soudců, neměl by o kasační stížnosti kdo rozhodnout. V jistém  ohledu  tak  dochází  ke  střetu  zákazu  odepření  spravedlnosti  (denegatio  iustitiae)  a  námitky podjatosti  soudců.  Zde  však  musí  převážit  zájem  na  tom,  aby  věc  mohla  být  vůbec  projednána a nedošlo  tak  k odepření  spravedlnosti.  Na  tomto  místě  lze  poukázat  i na  tzv.  doctrine  of  necessity, podle níž může ve věci rozhodovat i soudce, který by byl jinak vyloučen, pokud by odlišný postup vyústil v odepření spravedlnosti (např. z důvodu zmatečnosti řízení či z důvodu, že by nemohl být ustaven soud, který by měl o věci rozhodovat) – k danému srov. str. 77 z Commentary on The Bangalore Principles  of  Judical  Conduct,  vydaného  ze  strany  United  Nations  Office  on  Drugs  and  Crime, dostupného v angličtině  on-line z adresy  http://www.unodc.org/documents/corruption/ publications_unodc_commentary-e.pdf. 



  Za  daných  okolností  je  proto  nutno  přijmout  restriktivnější  hledisko  při  posuzování podjatosti,  a  to  s ohledem  na  nutnost  projednat  kasační  stížnost  ze  strany  Nejvyššího  správního soudu. To nutně vede k závěru, že samotnou skutečnost, že žaloba před krajským soudem směřuje proti  postupu  Nejvyššího  správního  soudu  či  jeho  předsedy,  nelze  považovat  za  důvod pro vyloučení  soudců  Nejvyššího  správního  soudu  v řízení  o  kasační  stížnosti  proti  rozhodnutím krajského soudu vzešlým z řízení o takové žalobě. 



 Již na základě tohoto hodnocení by bylo možno dospět k závěru o tom, že soudci uvedení ve výroku tohoto usnesení nejsou vyloučeni. V nynější věci lze však dále zmínit, že ve věci vedené u zdejšího soudu pod sp. zn. 7 As 66/2013 směřuje kasační stížnost proti usnesení krajského soudu o neosvobození stěžovatele od soudních poplatků. Vazba takového usnesení, které má být v řízení před Nejvyšším správním soudem přezkoumáváno, k postupu Nejvyššího správního soudu či jeho předsedovi  je  spíše  nepřímá  (krajský  soud  se  k tomuto  postupu  ve zmíněném  usnesení  vůbec nevyjadřoval);  právě  touto  vazbou  přitom  stěžovatel  odůvodnil  svou  námitku  podjatosti.  I  to  je skutečnost,  která  podporuje  závěr,  že  nejsou  dány  důvody  pro vyloučení  zmíněných  soudců zdejšího soudu z projednávání a rozhodnutí věci vedené pod sp. zn. 7 As 66/2013. 



 Z výše  uvedených  důvodů  bylo  shledáno,  že  soudci  Nejvyššího  správního  soudu  zařazení do sedmého senátu JUDr. Eliška Cihlářová, JUDr. Jaroslav Hubáček a JUDr. Karel Šimka   nejsou vyloučeni  z projednávání soudu pod sp. zn. 7 As 66/2013.  O  ostatních  soudcích  Nejvyššího  správního  soudu  pak  nebylo  třeba rozhodovat, jelikož ti se podle rozvrhu práce nemají účastnit rozhodování o kasační stížnosti, o níž mohou rozhodnout jmenovaní soudci sedmého senátu zdejšího soudu. 



  



  



  



  

 

