  



  



 Rozsudkem Okresního soudu v Jihlavě ze dne 23. 3. 2009, č. j. 1 T 9/2008-257,  byl obviněný V. P. uznán vinným v bodě 1) výroku o vině trestným činem týrání  osoby žijící ve společně obývaném bytě nebo domě podle § 215a odst. 1, 2  písm.  b) tr. zák. a trestným činem znásilnění podle § 241 odst. 1 tr. zák. a v bodě  2) výroku o vině trestným činem porušování domovní svobody podle § 238 odst. 1,  2 tr. zák.  Za uvedené trestné činy mu byl podle § 215a odst. 2 tr. zák., za  použití § 35 odst. 1 tr. zák., uložen úhrnný trest odnětí svobody v trvání  šesti let. Pro výkon tohoto trestu byl podle § 39a odst. 2 písm. c) tr. zák.  zařazen do věznice s ostrahou.  



 Z podnětu odvolání obviněného Krajský soud v Brně, pobočka v Jihlavě rozsudkem  ze dne 23. 6. 2009, č. j. 42 To 105/2009-306, podle § 258 odst. 1 písm. e),  odst. 2 tr. ř. napadený rozsudek zrušil ve výroku o trestu a způsobu jeho  výkonu a za splnění podmínek  § 259 odst. 3 písm. b) tr. ř. nově rozhodl tak,  že obviněnému podle § 215a odst. 2 tr. zák., za použití § 35 odst. 1 tr. zák.,  uložil úhrnný trest odnětí svobody v trvání tří roků, přičemž podle § 60a odst.  1, 2 tr. zák. byl výkon tohoto trestu podmíněně odložen na zkušební dobu pěti  roků s dohledem.  



 Dovolání obviněný opřel o dovolací  důvod podle § 265b odst. 1 písm. g) tr. ř.,  tedy že napadené rozhodnutí spočívá na nesprávném právním posouzení skutku nebo  jiném nesprávném hmotně právním posouzení. Je přesvědčen, že rozhodnutí  odvolacího soudu je nesprávné. Nesouhlasí s tím, že by jeho jednání bylo možno  kvalifikovat jako trestný čin znásilnění podle § 241 odst. 1 tr. zák., trestný  čin týrání osoby žijící ve společně obývaném bytě nebo domě podle § 215a odst.  1, 2 tr. zák. a trestný čin porušování domovní svobody podle § 238 odst. 1, 2  tr. zák., protože se žádného takového jednání nedopustil. Má za to, že k těmto  trestným činům nebyly v řízení provedeny takové relevantní důkazy, které by  jejich spáchání jednoznačně prokazovaly. Je toho názoru, že v řízení došlo k  nesprávnému zhodnocení provedených důkazů a k přijetí nesprávné právní  kvalifikace jeho jednání, důsledkem čeho je nesprávnost výroku o vině. Domnívá  se, že provedené důkazy jeho vinu neprokázaly a soudy ho měly podané obžaloby v  rozsahu všech trestných činů zprostit, neboť bylo na místě aplikovat postup „in  dubio pro reo“, tedy v pochybnostech ve prospěch obviněného, protože závěry  dokazování vzbuzují pochybnosti o jeho vině. Z těchto důvodů navrhl, aby  Nejvyšší soud zrušil rozsudek odvolacího soudu a věc tomuto soudu vrátil k  dalšímu projednání a rozhodnutí.  



 Nejvyšší soud jako soud dovolací (§ 265c tr. ř.) shledal, že dovolání je  přípustné [§ 265a odst. 1, 2 písm. a) tr. ř.], bylo podáno obviněným jako  osobou oprávněnou prostřednictvím obhájce [§ 265d odst. 1 písm. b), odst. 2 tr.  ř.], v zákonné lhůtě a na místě, kde lze podání učinit (§ 265e odst. 1, 2 tr.  ř.). Dovolání obsahuje i obligatorní náležitosti stanovené v § 265f  odst. 1  tr. ř.  



 Protože dovolání lze podat jen z důvodů uvedených v § 265b tr. ř., bylo dále  nutno posoudit, zda obviněným vznesené námitky naplňují jím uplatněný zákonem  stanovený dovolací důvod, jehož existence je současně nezbytnou podmínkou  provedení přezkumu napadeného rozhodnutí dovolacím soudem podle § 265i odst. 3  tr. ř. 



 Podle § 265b odst. 1 písm. g) tr. ř. lze dovolání podat, jestliže rozhodnutí  spočívá na nesprávném právním posouzení skutku nebo jiném nesprávném hmotně  právním posouzení. V mezích tohoto dovolacího důvodu je pak možno namítat, že  skutek zjištěný soudem byl nesprávně právně kvalifikován jako trestný čin,  třebaže nejde o trestný čin nebo sice jde o trestný čin, ale jeho právní  kvalifikace neodpovídá tomu, jak byl skutek ve skutkové větě výroku o vině  popsán. Z těchto skutečností pak vyplývá, že Nejvyšší soud se nemůže odchýlit  od skutkového zjištění, které bylo provedeno v předcházejících řízeních, a  protože není oprávněn v rámci dovolacího řízení jakýmkoliv způsobem nahrazovat  činnost nalézacího soudu, je takto zjištěným skutkovým stavem vázán (srov.  rozhodnutí Ústavního soudu II. ÚS 760/02, IV. ÚS 449/03).  Povahu právně  relevantních námitek nemohou tedy mít námitky, které směřují do oblasti  skutkového zjištění, hodnocení důkazů či takové námitky, kterými dovolatel  vytýká soudu neúplnost provedeného dokazování. Ke shora uvedenému je dále  vhodné uvést, že závěr obsažený ve výroku o vině je výsledkem určitého procesu.  Tento proces primárně spadá do pravomoci nalézacího soudu a v jeho průběhu  soudy musí nejprve zákonným způsobem provést důkazy, tyto pak hodnotit podle  svého vnitřního přesvědčení založeného na pečlivém uvážení všech okolností  případu jednotlivě i v jejich souhrnu a výsledkem této činnosti je zjištění  skutkového stavu věci. Nejvyššímu soudu tedy v rámci dovolacího řízení  nepřísluší hodnotit správnost a úplnost zjištěného skutkového stavu věci podle  § 2 odst. 5 tr. ř., ani přezkoumávání úplnosti provedeného dokazování či se  zabývat otázkou hodnocení důkazů ve smyslu § 2 odst. 6 tr. ř. Námitky týkající  se skutkového zjištění, tj. hodnocení důkazů, neúplnosti dokazování apod.,  nemají povahu právně relevantních námitek.  



 Nejvyšší soud dále zdůrazňuje, že ve smyslu ustanovení § 265b odst. 1 tr. ř. je  dovolání mimořádným opravným prostředkem určeným k nápravě výslovně uvedených  procesních a hmotně právních vad, ale nikoli k revizi skutkových zjištění  učiněných soudy prvního a druhého stupně ani k přezkoumávání jimi provedeného  dokazování. Těžiště dokazování je totiž v řízení před soudem prvního stupně a  jeho skutkové závěry může doplňovat, popřípadě korigovat jen soud druhého  stupně v řízení o řádném opravném prostředku (§ 259 odst. 3, § 263 odst. 6, 7  tr. ř.). Tím je naplněno základní právo obviněného dosáhnout přezkoumání věci  ve dvoustupňovém řízení ve smyslu  čl. 13 Úmluvy o ochraně lidských práv a  základních svobod (dále jen „Úmluva“) a čl. 2 odst. 1 Protokolu č. 7 k Úmluvě.  Dovolací soud není obecnou třetí instancí zaměřenou na přezkoumání všech  rozhodnutí soudů druhého stupně a samotnou správnost a úplnost skutkových  zjištění nemůže posuzovat už jen z toho důvodu, že není oprávněn bez dalšího  přehodnocovat provedené důkazy, aniž by je mohl podle zásad ústnosti a  bezprostřednosti v řízení o dovolání sám provádět (srov. omezený rozsah  dokazování v dovolacím řízení podle § 265r odst. 7 tr. ř.). Pokud by  zákonodárce zamýšlel povolat Nejvyšší soud jako třetí stupeň plného přezkumu,  nepředepisoval by katalog dovolacích důvodů. Už samo chápání dovolání jako  mimořádného opravného prostředku ospravedlňuje restriktivní pojetí dovolacích  důvodů Nejvyšším soudem (viz usnesení Ústavního soudu ze dne 27. 5. 2004, sp.  zn. IV. ÚS 73/03). Nejvyšší soud je vázán uplatněnými dovolacími důvody a  jejich odůvodněním (§ 265f odst. 1 tr. ř.) a není povolán k revizi napadeného  rozsudku z vlastní iniciativy. Právně fundovanou argumentaci má přitom zajistit  povinné zastoupení odsouzeného obhájcem – advokátem (§ 265d odst. 2 tr.  ř.).  



 Z obsahu dovolání vyplývá, že námitky obviněného směřují do způsobu hodnocení  důkazů soudy, případně obviněný poukazuje na nutnost provést důkazy další. Pro  takový případ však musí Nejvyšší soud konstatovat, že takové námitky nejsou  způsobilé shora uvedený dovolací důvod naplnit, neboť je jimi namítán nesprávně  zjištěný skutkový stav. K otázce zjištěného skutkového stavu musí Nejvyšší soud  poukázat na to, že tento (zjištěný skutkový stav § 2 odst. 5 tr. ř.) je  výsledkem určitého procesu, který spočívá v tom, že soudy musí nejprve zákonu  odpovídajícím způsobem provést důkazy, které považují za nezbytné pro zjištění  skutkového stavu věci a tyto důkazy musí dále hodnotit v souladu s ustanovením  § 2 odst. 6 tr. ř. Na základě hodnocení důkazů založeném na pečlivém uvážení  všech okolností případu jednotlivě i v jejich souhrnu pak dospívá soud ke  zjištění skutkového stavu věci, o němž nejsou důvodné pochybnosti (pro orgán  činný v trestním řízení) a tento závěr je pak shrnut ve skutkovém zjištění –  skutkové větě. Shora popsané hodnotící úvahy, stejně jako otázka objasňování  tohoto skutkového stavu jsou rozvedeny v odůvodnění. V odůvodnění rozsudku (§  125 odst. 1 tr. ř.) soud stručně vyloží, které skutečnosti vzal za prokázané a  o které důkazy svá skutková zjištění opřel a jakými úvahami se řídil při  hodnocení provedených důkazů, pokud si vzájemně odporují. Z odůvodnění přitom  musí být patrno, jak se soud vypořádal s obhajobou, proč nevyhověl návrhům na  provedení dalších důkazů a jakými právními úvahami se řídil, když posuzoval  prokázané skutečnosti podle příslušných ustanovení zákona v otázce viny a  trestu. V tomto směru nebyl Nejvyšším soudem mezi zjištěným skutkovým stavem a  hodnotícími úvahami soudu prvního stupně (viz shora k § 125 odst. 1 tr. ř.),  stejně jako úvahami odvolacího soudu vyjádřenými rovněž v souladu s ustanovením  § 125 odst. 1 tr. ř., zjištěn nesoulad. Dále musí Nejvyšší soud připomenout, že  námitky, které směřují proti odůvodnění rozhodnutí nejsou přípustné (§ 265a  odst. 4 tr. ř.). 



 Námitky, které obviněný uplatnil v rámci mimořádného opravného prostředku, tj.  v dovolání, jsou obsahově shodné s námitkami, kterými se zabýval soud prvního i  druhého stupně a na něž také v odůvodnění svých rozhodnutí uvedené soudy  reagovaly. Vzhledem k této skutečnosti lze zmínit usnesení Nejvyššího soudu ze  dne  29. 5. 2002, sp. zn. 5 Tdo 86/2002, publikované v Souboru trestních  rozhodnutí Nejvyššího soudu/C. H. BECK, ročník 2002, svazek 17, pod T 408,  podle něhož „opakuje-li obviněný v dovolání v podstatě jen námitky uplatněné  již v řízení před soudem prvního stupně a v odvolacím řízení, s kterými se  soudy obou stupňů dostatečně a správně vypořádaly, jde zpravidla o dovolání  zjevně neopodstatněné ve smyslu § 265i odst. 1 písm. e) tr. ř.“ Uvedený postup  by přicházel v úvahu, pokud by obviněný uplatnil námitky právně relevantního  charakteru, což se v daném případě nestalo, protože obviněný dovolání opřel o  námitky ryze skutkové povahy, Nejvyšší soud dospěl k závěru, že je třeba jeho  dovolání odmítnout podle § 265i odst. 1 písm. b) tr. ř.  



 Ačkoliv obviněný v dovolání vyjadřuje nesouhlas s právní kvalifikací skutku pod  bodem 3) výroku o vině jako trestného činu porušování domovní svobody podle §  238 odst. 1, 2 tr. zák., v další části mimořádného opravného prostředku vznáší  výhrady toliko ke skutkům pod body 1) a 2) výroku o vině. K trestnému činu   týrání osoby žijící ve společně obývaném bytě nebo domě podle § 215a tr. zák. a  trestnému činu znásilnění podle § 241 tr. zák. zejména namítá, že se daného  jednání nedopustil, že poškozenou netýral, neznásilnil a že výrok o vině nemá  oporu v provedeném dokazování. Výpověď poškozené L. P., rozené P., považuje za  nevěrohodnou, přičemž její tvrzení se snaží v dovolání zpochybnit. Uvedenými  skutečnostmi se však soudy v předcházejícím řízení již zabývaly. Zbývá tedy  zopakovat, že soudy shledaly výpověď poškozené L. P. logickou a plně  korespondující i s ostatními důkazy, především s výpověďmi dalších svědků I.  F., K. U., J. M., J. Š., J. D., D. Š., M. V. Věrohodnost výpovědi poškozené L.  P. byla nadto osvědčena i znaleckým posudkem z oboru zdravotnictví, odvětví  klinické psychologie. Pokud jde o hodnocení důkazů, v podrobnostech Nejvyšší  soud odkazuje na pečlivé a přesvědčivé odůvodnění rozsudku soudu prvního stupně  na str. 3 – 5, stejně jako na odůvodnění rozsudku odvolacího soudu na str. 6.  



 Lze shrnout, že uplatněné námitky obviněného, třebaže primárně napadá právní  kvalifikaci skutků popsaných ve výroku o vině, výlučně směřují do oblasti  skutkového zjištění. Je tedy zřejmé, že na argumentaci obviněného dovolací soud  podle § 265b odst. 1 písm. g) tr. ř. nedopadá, protože  nijak s právním  posouzením skutku nesouvisí. Za daného stavu, tj. kdy obviněný brojí výhradně  proti tomu, jaký závěr soudy učinily z provedených důkazů, pokládá Nejvyšší  soud za potřebné opětovně zdůraznit, že zjištěný skutkový děj, který je popsán  ve skutkovém zjištění, je výsledkem hodnocení důkazů, které byly před soudem  provedeny a úvahy, které soud vedly k tomuto závěru (skutkovému zjištění), jsou  pak vyjádřeny – rozvedeny v odůvodnění obou rozsudků.  Nejvyšší soud je toho  názoru, že soud prvního stupně učinil ve věci správná a úplná skutková  zjištění, jenž mají v provedeném dokazování plnou oporu, dokazování bylo  provedeno v souladu s ustanovením § 2 odst. 5 tr. ř. a hodnocení důkazů je  založeno na pečlivém uvážení všech okolností případu jednotlivě i v jejich  souhrnu ve smyslu § 2 odst. 6 tr. ř. Lze konstatovat, že ze skutkových zjištění  ve vztahu k dokazované skutečnosti je možno vyvodit jen jediný závěr (a to  závěr o vině obviněného) a vyloučit možnost jiného závěru. Z tohoto pohledu by  bylo možno konstatovat, že námitky obviněného jsou pouze opakováním jeho  obhajoby, neboť byly uplatněny již v předcházejícím řízení, přičemž soudy  nižších stupňů se s obhajobou obviněného řádně vypořádaly. Protože námitky  uplatněné obviněným v dovolání nelze pod dovolací důvod podle § 265b odst. 1  písm. g) tr. ř. podřadit, Nejvyšší soud shledal, že dovolání obviněného bylo  podáno z jiného důvodu, než je uveden v § 265b tr. ř.   



 	 



 V souvislosti s formálním odkazem na dovolací důvod podle § 265b odst. 1 písm.  g) tr. ř. a nezbytnost postupu Nejvyššího soudu podle § 265i odst. 1 písm. b)  tr. ř. je nutno též odkázat na usnesení Ústavního soudu ze dne 2. 6. 2005, sp.  zn. III. ÚS 78/05, ve kterém tento uvedl, že označení konkrétního dovolacího  důvodu uvedeného v ustanovení § 265b tr. ř. přitom nemůže být pouze formální;  Nejvyšší soud je povinen vždy nejdříve posoudit otázku, zda dovolatelem  uplatněný dovolací důvod lze i podle jím vytýkaných vad podřadit pod některý ze  specifických dovolacích důvodů uvedených v § 265b tr. ř., neboť pouze skutečná  existence zákonného dovolacího důvodu, nikoli jen jeho označení, je zároveň  zákonnou podmínkou i rámcem, v němž dochází k přezkumu napadeného rozhodnutí  dovolacím soudem. Nejvyšší soud dospěl k závěru, že námitky uplatněné obviněným  k dovolacímu důvodu podle § 265b odst. 1 písm. g) tr. ř. nemají právně  relevantní charakter.  



 	 



 Nejvyšší soud pokládá rovněž za vhodné doplnit, že právo na spravedlivý proces  ve smyslu čl. 36 odst. 1 Listiny není možno vykládat tak, že garantuje úspěch v  řízení či zaručuje právo na rozhodnutí, jež odpovídá představám obviněného.  Uvedeným základním právem je „pouze“ zajišťováno právo na spravedlivé soudní  řízení, v němž se uplatní všechny zásady soudního rozhodování podle zákona v  souladu s ústavními principy (srov. usnesení Ústavního soudu sp. zn. II. ÚS  681/04).  To platí i pro dovolací řízení.  



 Vzhledem ke shora uvedeným skutečnostem Nejvyšší soud dovolání obviněného V. P.  podané s odkazem na dovolací důvod podle § 265b odst. 1 písm. g) tr. ř.  odmítl  podle § 265i odst. 1 písm. b) tr. ř., protože bylo podáno z jiného důvodu, než  je uveden v § 265b tr. ř. Z toho důvodu Nejvyšší soud nemusel věc meritorně  přezkoumávat podle § 265i odst. 3 tr. ř. V souladu s ustanovením § 265r odst. 1  písm. a) tr. ř. o odmítnutí dovolání rozhodl v neveřejném zasedání. Pokud jde o  rozsah odůvodnění, odkazuje v tomto směru na znění § 265i odst. 2 tr. ř.   



    

