 



                                                              



         	Okresní  soud  v  Rychnově  nad  Kněžnou  (soud  prvního   stupně)  rozsudkem  ze dne 9. června 2000, č. j. 5 C 135/98-80, zamítl žalobu  žalobkyně, aby bylo zrušeno právo společného nájmu účastníků k bytu č. 15 o  velikosti 1+3 s příslušenstvím v šestém poschodí domu čp. 1189 v K., U. (dále  jen „předmětný byt“, popř. „byt“ a „předmětný dům“, popř. „dům“) a aby bylo  určeno, že byt bude nadále užívat jako nájemce žalobkyně a že žalovanému  nepřísluší právo na náhradní byt ani ubytování, a rozhodl o nákladech řízení. 



        	K odvolání žalovaného Krajský soud v Hradci Králové jako soud  odvolací rozsudkem ze dne 10. října 2000, č. j. 18 Co 401/2000-98, potvrdil  rozsudek soudu prvního stupně, rozhodl o nákladech odvolacího řízení a  připustil proti svému rozhodnutí dovolání. 



        	Soudy obou stupňů vzaly mimo jiné za zjištěné, že rozsudkem  Okresního soudu v Rychnově nad Kněžnou ze dne 30. 9 1997, č. j. 5 C 116/97-21,  bylo manželství účastníků, uzavřené dne 17. 3 1962, pravomocně rozvedeno dnem  3. 1. 1998. Dále zjistily, že rozhodnutím velitele posádky v K. ze dne 2. 6.  1972, č. j. 41/72, byl žalovanému jako vojáku z povolání přidělen se souhlasem  MěNV v K. podle § 26 zákona č. 41/1964 Sb., o hospodaření s byty byt č. 23 o  velikosti 1+2 s příslušenstvím v domě čp. 1189 v K. (jehož byl prvním  uživatelem) a že rozhodnutím Posádkové správy v K. ze dne 13. 9. 1983, č. j.  7/83, velitel posádky přivolil k dohodě o výměně tohoto vojenského bytu za  předmětný byt, v němž do té doby bydlel jeho uživatel - voják z povolání J. R.,  kterému byl byt přidělen jako prvnímu uživateli, a že výměna bytu byla  realizována faktickým přestěhováním věcí a vzájemným předáním klíčů od bytů č.  23 a 15 za současného sepsání listin o  převzetí  bytů. Soudy měly rovněž za  prokázané, že dům čp. 1189 v K. (v němž se oba byty nacházejí) byl v době jeho  výstavby ve vlastnictví státu, že Federální ministerstvo obrany v něm získalo  několik bytů pro ubytování vojáků z povolání, že dům je nyní ve vlastnictví  města K., že v evidenčním listě č. 89 bývalého OPBH v R. týkajícího se  předmětného bytu byl žalovaný veden od 13. 9. 1983 jako druhý uživatel po mjr.  J. R., že k bytu bylo vyznačeno trvalé dispoziční právo vojenské správy (§ 68  odst. 1 zákona č. 41/1964 Sb.) a že ode dne 24. 3. 1992 je byt veden jako  dočasně služební byt - § 8 zák.  č.  102/1992  Sb., kterým  se  upravují   některé  otázky  související  s  vydáním  zákona č. 509/1991 Sb., kterým se  mění a doplňuje občanský zákoník. Konečně soudy vyšly ze zjištění, že žalovaný  přestal být vojákem z povolání dne 31. 3. 1994 a ode dne 1. 4. 1994 pracuje u  téhož vojenského útvaru jako občanský zaměstnanec, že v bytě žije žalobkyně a  že žalovaný bydlí v družstevním bytě své nynější manželky M. L., s níž uzavřel  manželství dne 7. 8. 1999.  



        	Na základě uvedených skutkových zjištění odvolací soud – stejně  jako soud prvního stupně - dovodil, že účastníkům nesvědčí právo společného  nájmu bytu manžely a že výlučným nájemcem bytu je žalovaný. Podle závěrů  odvolacího soudu (které se shodovaly se závěry soudu prvního stupně) byl byt,  původně žalovanému přidělený, stejně jako předmětný byt – výměnou získaný -  bytem vojenským ve smyslu § 68 odst. 1 č. 1 zák. č. 41/1964 Sb., o hospodaření  s byty, které se podle § 182 zákona č. 40/1964 Sb., občanský zákoník, ve znění  před novelou provedenou s účinností od 1. 1. 1992  zákonem č. 509/1991 Sb.  (dále jen „obč. zák.“) pokládaly za byty trvale určené pro ubytování pracovníků  organizace, na něž se nevztahoval § 172 až § 181 obč. zák., tedy ani ustanovení  § 175 odst. 1 obč. zák., upravující vznik tehdejšího práva společného užívání  bytu manžely. Za této situace právo společného užívání bytu manžely účastníkům  nevzniklo; jediným uživatelem předmětného bytu byl žalovaný, jehož užívací  právo se dnem 1. ledna 1992 ve smyslu § 871 odst. 1 obč. zák. (ve znění po  novele) transformovalo na nájem bytu. Předmětný byt měl podle  § 8 zákona č.  102/1992 Sb. přechodně charakter služebního bytu, který ztratil dnem 31. 3.  1994, kdy žalovaný přestal být vojákem z povolání. Odvolací soud shledal  správným též právní názor soudu prvního stupně, že ani poté, co předmětný byt  ztratil charakter bytu služebního, nevzniklo účastníkům právo společného nájmu  bytu manžely podle § 703 odst. 1 obč. zák., neboť žalovaný se k tomuto okamžiku  ve smyslu citovaného ustanovení nestal nájemcem tohoto bytu, nýbrž pouze v  původním nájmu pokračoval s tím, že již nešlo o byt služební. Odvolací soud tak  dal za pravdu úsudku soudu prvního stupně, že pouhá změna charakteru bytu z  přechodně služebního na byt obecní není právní skutečností, zakládající vznik  společného nájmu bytu manžely.  



        	Proti rozsudku odvolacího soudu podala žalobkyně dovolání, v  němž uplatnila dovolací důvod podle § 241 odst. 3 písm. d/ o. s. ř. Jeho  prostřednictvím vyslovila kritiku právního závěru odvolacího soudu, na němž  založil své rozhodnutí, že účastníkům nevzniklo právo společného nájmu bytu.  Podle jejího právního názoru naopak tím, že v roce 1994 - za trvání  manželství  účastníků - přestal být předmětný byt bytem přechodně služebním podle § 8  zákona č. 102/1992 Sb. a stal se z něho byt obecní, došlo ke vzniku práva  společného nájmu bytu manžely podle § 703 odst. 1 obč. zák. Navrhla proto  rozsudek odvolacího soudu zrušit a věc mu vrátit k dalšímu řízení. 



        	Žalovaný se k dovolání nevyjádřil.  



        	Podle části dvanácté, hlavy první, bodu 17. zákona č. 30/2000  Sb., kterým se mění zákon č. 99/1963 Sb., občanský soudní řád, ve znění  pozdějších předpisů, a některé další zákony, dovolání proti rozhodnutím  odvolacího soudu vydaným přede dnem nabytí účinnosti tohoto zákona (tj. před 1.  lednem 2001) nebo vydaným po řízení provedeném podle dosavadních právních  předpisů se projednají a rozhodnou podle dosavadních právních předpisů. Bylo-li  napadené rozhodnutí vydáno dne 10. října 2000, dovolací soud dovolání projednal  a o něm rozhodl podle zákona č. 99/1963 Sb., občanský soudní řád, ve znění před  novelou provedenou zákonem č. 30/2000 Sb. (dále jen “o. s. ř.”). 



        	Nejvyšší soud jako soud dovolací (§ 10a o. s. ř.) po zjištění,  že dovolání bylo podáno včas k tomu oprávněnou osobou - účastnicí řízení, při  splnění podmínky advokátního zastoupení (§ 240 odst. 1, § 241 odst. 1 a 2  o.s.ř.), shledal dovolání přípustným podle  § 239 odst. 1 o. s. ř., neboť  směřuje proti potvrzujícímu rozsudku odvolacího soudu, jehož výrokem odvolací  soud vyslovil přípustnost dovolání. 



        	Podle § 242 odst. 1 a 3 o. s. ř. dovolací soud přezkoumá  rozhodnutí odvolacího soudu v rozsahu, ve kterém byl jeho výrok napaden; přitom  je vázán uplatněnými dovolacími důvody včetně jejich obsahového vymezení. Z  ustanovení § 242 odst. 3 věty druhé o. s. ř. vyplývá  povinnost  dovolacího  soudu přihlédnout k vadám řízení uvedeným v § 237 odst. 1 o. s. ř. a k vadám,  které mohly mít za následek nesprávné rozhodnutí ve věci (§ 241 odst. 3 písm.  a/ a b/ o. s. ř.). Zmíněné vady dovolatelkou namítány nebyly a z obsahu spisu  nevyplývají.  



        	Je - li dovolání přípustné podle § 239 odst. 1 o. s. ř., je  dovolací přezkum vyhrazen jen pro řešení právních otázek (dovolací důvod podle  § 241 odst. 3 písm. d/ o. s. ř.). Přitom platí, že nebyla-li právní otázka, pro  níž bylo dovolání připuštěno, vymezena ve výroku rozsudku odvolacího soudu  (byla jako v tomto případě specifikována v jeho odůvodnění), je dovolání  přípustné pro řešení těch právních otázek, které měly pro rozhodnutí ve věci  zásadní význam (srovnej nález Ústavního soudu České republiky ze dne 20. února  1997, III.ÚS 253/96, uveřejněný pod pořadovým číslem 19 ve svazku 7, ročník  1997 – I. díl Sbírky nálezů a usnesení Ústavního soudu České republiky), a  jejichž řešení bylo současně v dovolání zpochybněno. 



        	Prostřednictvím dovolacího důvodu podle § 241 odst. 3 písm. d/  o. s. ř. lze odvolacímu soudu vytýkat, že jeho rozhodnutí spočívá na nesprávném  právním posouzení věci. Právní posouzení věci je nesprávné, jestliže odvolací  soud posoudil věc podle právní normy, jež na zjištěný skutkový stav nedopadá,  nebo právní normu, sice správně určenou, nesprávně vyložil, případně ji na daný  skutkový stav nesprávně aplikoval. 



        	Vzhledem k uplatněnému dovolacímu důvodu podle § 241 odst. 3  písm. d/ o. s. ř. a jeho obsahové konkretizaci půjde v dovolacím řízení o  odpověď na otázku, zda podle § 703 odst. 1 obč. zák. dojde ke vzniku práva  společného nájmu, jestliže byt, k němuž dosud svědčilo právo nájmu jen jednomu  z manželů, ztratil za trvání manželství charakter bytu přechodně služebního ve  smyslu § 8 zák. č. 102/1992 Sb. Řešení této otázky závisí na posouzení  předběžné otázky, zda vojenský byt mohl být bytem trvale určeným pro ubytování  pracovníků organizace (§ 7 vyhlášky č. 45/1964 Sb., kterou se provádějí některá  ustanovení občanského zákoníku; citovaná vyhláška byla zrušena ke dni 13.  listopadu 1995 - § 7 nařízení vlády č. 258/1995 Sb., kterým se provádí občanský  zákoník), na nějž se vztahovalo ustanovení § 182 obč. zákoníku, vylučující  vznik práva společného užívání bytu manžely. 



        	Podle § 7 vyhlášky č. 45/1964 Sb. byly byty trvale určenými pro  ubytování pracovníků organizace byty podnikové, byty služební a byty vystavěné  v podnikové výstavbě z vlastních volných prostředků podniku. Podle stanoviska  právní praxe (srovnej Občanský zákoník, Komentář, Praha, Panorama 1987, díl I,  str. 634, 636, 637) měly charakter bytů trvale určených pro ubytování  pracovníků organizace i některé byty vojenské, a to byty uvedené v § 68 odst.  1, bodu 1 zákona č. 41/1964 Sb., o hospodaření s byty.  



        	Vojenskými byty ve smyslu citovaného ustanovení byly byty v  obytných domech určených výhradně pro ubytování vojáků z povolání (případně  jiných pracovníků vojenské správy) a jednotlivé byty, které vojenská správa  získala ze státní bytové výstavby. Charakter vojenského bytu byl u těchto bytů  trvalý, nezáleželo tedy na tom, zda v nich bydleli vojáci z povolání či osoby,  které vojáky z povolání být přestaly. Soudní praxe dovodila, že tyto vojenské  byty splňovaly znaky bytů podnikových podle § 66 zákona č. 41/1964 Sb., a proto  byly byty trvale určenými pro ubytování pracovníků organizace ve smyslu  ustanovení § 7 vyhlášky č. 45/1964 Sb. (srovnej R 39/1971 Sbírky soudních  rozhodnutí a stanovisek). Stejný závěr dovodil Nejvyšší soud České republiky v  rozsudcích ze dne 20. prosince 2000, sp. zn. 26 Cdo 119/2000, a ze dne 30.  října 2000, sp. zn. 20 Cdo 2287/98, s tím, že  z vojenských bytů byly byty  trvale určenými pro ubytování pracovníků organizace ve smyslu § 7 vyhlášky č.  45/1964 Sb. pouze byty uvedené v § 68 odst. 1 bodu 1. zákona č. 41/1964 Sb.,  nikoliv však již v bodu 2. téhož ustanovení. V posléze citovaném rozsudku byl  přijat rovněž závěr, že u bytů podle § 68 odst. 1 bodu 1. zákona č. 41/1964 Sb.  nemohlo se zřetelem k § 182 obč. zák. vzniknout právo společného užívání bytu  manžely podle § 175 a násl. obč. zák. 



        	Podle § 26 zákona č. 41/1964 Sb. vojenské byty přiděloval orgán  vojenské správy se souhlasem místního národního výboru. 



        	Podle § 182 obč. zák. byla u bytů trvale určených pro ubytování  pracovníků organizace - tedy i u bytů vojenských uvedených v § 68 odst. 1 bodě  1. zákona č. 41/1964 Sb. - možnost aplikace § 172 až § 181 obč. zákoníku  výslovně vyloučena; byla tudíž vyloučena i možnost, aby k takovému bytu vzniklo  právo společného užívání bytu manžely ve smyslu § 175 a násl. obč. zákoníku.  Rozhodnutím o přidělení takového vojenského bytu a následnou dohodou o jeho  odevzdání a převzetí tak vzniklo právo osobního užívání bytu (§ 154 odst. 1 a §  155 odst. 1 obč. zák.) pouze tomu z manželů, jemuž byl byt přidělen, a od  tohoto práva bylo právo (bydlení) druhého manžela pouze odvozeno (srovnej R  36/1998 Sbírky soudních rozhodnutí a stanovisek). Pokud došlo k výměně bytu,  který byl jednomu z manželů přidělen jako byt trvale určený pro ubytování  pracovníků organizace, nemohlo ani k bytu získanému výměnou (který byl bytem  téže povahy) za takový byt vzniknout manželům právo společného užívání bytu  (srovnej R 34/1988 Sbírky  soudních  rozhodnutí a  stanovisek). Aby mohlo po 1.  1. 1992, kdy nabyla účinnosti novela občanského zákoníku provedená zákonem č.  509/1991 Sb., existovat právo společného nájmu bytu, muselo ve smyslu § 871  odst. 1 obč. zák. k němu ke dni 31. 12. 1991 existovat právo společného užívání  bytu (srovnej využitelné právní závěry přijaté Nejvyšším soudem České republiky  ohledně bytů ministerstva vnitra v R 36/1998 Sbírky soudních rozhodnutí a  stanovisek). Právo osobního užívání bytů sloužících k trvalému ubytování  pracovníků organizace se ke dni 1. 1. 1992 změnilo na nájem služebního bytu,  pokud tyto byty splňovaly k tomuto datu kritéria stanovená zvláštním zákonem  pro služební byty (§ 7 a § 8 zákona č. 102/1992 Sb.). Pokud zákonné předpoklady  pro služební byty splněny nebyly, změnilo se osobní užívání na prostý nájem (§  871 odst. 4 obč. zák.). I v posledně  uvedeném  případě  byl vyloučen vznik  práva společného nájmu bytu manžely k 1. 1. 1992 (srovnej R 111/1999 Sbírky  soudních rozhodnutí a stanovisek). 



        	Podle § 8 zákona č. 102/1992 Sb., který nabyl účinnosti dne 5.  3. 1992, jsou byty, které mají přechodně charakter služebních bytů, jednotlivé  byty v domech ve vlastnictví obce nebo státu, které získaly subjekty zde  vyjmenované ze státní bytové výstavby pro ubytování vojáků z povolání a  příslušníků ozbrojených složek uvedených v § 7 odst. 1 písm. c/ uvedeného  zákona, jestliže jsou jimi užívány ke dni nabytí účinnosti tohoto zákona; tyto  byty pozbudou své povahy, jestliže nájemce není nebo přestal být vojákem z  povolání nebo příslušníkem ozbrojené složky nebo jestliže nájemcem se stala i  jiná osoba. Určujícím pro charakter bytů vymezených v § 8 citovaného zákona je  tedy mimo jiné skutečnost, že tyto byty byly ke dni účinnosti zákona užívány  vojáky z povolání. Jestliže tomu tak není, nebo stala-li se nájemcem i jiná  osoba, ztrácí byt charakter bytu ve smyslu § 8 zákona. Pakliže tedy nájemce  přestane být vojákem z povolání, pozbyde byt charakter služebního bytu a nájem  služebního bytu se změní na nájem; přitom právní vztah manžela nájemce k bytu  zůstane beze změny.    



        	Vycházeje z nezpochybnitelných skutkových zjištění, na jejichž  podkladě rozhodl odvolací soud, shledal dovolací soud správným závěr, že  předmětný byt byl v době jeho výměny (za byt téhož charakteru) bytem trvale  určeným pro ubytování pracovníků organizace, jak byl definován v § 7 dříve  platné vyhlášky č. 45/1964 Sb., neboť jej nebylo možno podřadit ustanovení § 68  odst. 1 bodu 2. zákona č. 41/1964 Sb. (citované ustanovení předpokládalo  existenci bytu již ke dni 1. ledna 1957). V době výměny bytů mohlo jít pouze o  vojenské byty podle § 68 odst. 1 bodu 1. zákona č. 41/1964 Sb., neboť výměnu  uskutečňovali jejich první uživatelé, jimž byty v novostavbě byly přiděleny  podle § 26 zák. č. 41/1964 Sb. Na tyto byty se vztahovalo ustanovení § 182 obč.  zák., jež vylučovalo existenci práva společného užívání bytu manžely (§ 175 a  násl.). Žalovanému tak poté, co dohoda o výměně bytů byla schválena k tomu  příslušným orgánem a co byla realizovaná ve smyslu § 155 obč. zák., vzniklo  individuální užívací právo k bytu (§ 188 obč. zák.). Dovolatelka užívala  předmětný byt z titulu manželky uživatele bytu (na základě práva od uživatele  odvozeného). K 1. 1. 1992, kdy nabyla účinnosti novela občanského zákona, se  právo osobního užívání bytu trvale určeného k ubytování pracovníků organizace  ze zákona změnilo na nájem služebního bytu (§ 871 odst. 4 obč. zák.), neboť  předmětný byt splňoval kritéria bytu služebního ve smyslu § 8 zák. č. 102/1992  Sb. Okolnost, že žalovaný za trvání manželství účastníků přestal být vojákem z  povolání, v důsledku čehož přestal předmětný byt splňovat předpoklady pro jeho  klasifikaci jako bytu služebního, ničeho nezměnila na právním postavení  dovolatelky, neboť ztráta charakteru služebního bytu ve smyslu § 8 zák. č.  102/1992 Sb. za trvání manželství nepředstavuje takovou skutečnost, která by  mohla vést k „dodatečnému“ vzniku nového práva (práva společného nájmu bytu  manžely). Uvedená okolnost vede pouze ke změně nájmu služebního bytu na nájem  bytu. Ustanovení § 703 odst. 1 obč. zák. pro vznik společného nájmu bytu  manžely předpokládá, že se oba nebo jeden z nich za trvání manželství stanou  nájemci bytu. Slova „ za trvání manželství stanou“ nelze interpretovat jinak,  než že jsou tím míněny případy, kdy jednomu z nich nebo oběma  po uzavření  manželství vznikne právo nájmu. K nim nelze přiřadit posuzovaný případ, kdy za  trvání manželství svědčilo jednomu z manželů právo nájmu k bytu, jehož  charakter vylučoval  vznik společného nájmu bytu manžely (§ 709 obč. zák.) a  kdy  změnu charakteru bytu provázela pouze změna nájmu služebního bytu na nájem  bytu. Závěr odvolacího soudu, že účastníkům v důsledku změny charakteru  předmětného bytu právo společného nájmu nevzniklo, a že tedy žalobě o zrušení  práva společného nájmu bytu manžely vyhovět nelze, je tudíž správný; dovolací  důvod podle § 241 odst. 3 písm. d/ o.s.ř. tak nebyl uplatněn opodstatněně. 



        	Dovolací soud z výše vyložených důvodů dovolání dovolatelky  podle § 243b odst. 1, části věty před středníkem o. s. ř. zamítl. 



        	O nákladech dovolacího řízení bylo rozhodnuto za situace, kdy  úspěšný žalovaný v této fázi řízení nevynaložil žádné náklady, na jejichž  úhradu by mu jinak proti neúspěšné žalobkyni - dovolatelce vzniklo právo (§  243b odst. 4, § 224 odst. 1, § 142 odst. 1 a § 151 odst. 1 o. s. ř.). 



   

