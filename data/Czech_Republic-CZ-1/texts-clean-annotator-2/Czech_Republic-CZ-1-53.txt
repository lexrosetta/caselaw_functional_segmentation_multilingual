 



  



  



  



  



  



  



  



  



  



                                       Dne  4. 1.  2000 došla  Ústavnímu soudu  včas podaná  ústavní stížnost  Ing. J.  J., zastoupeného  advokátem JUDr.  J. T.  proti usnesení Městského soudu v Praze ze dne  21. 9. 1999, sp. zn. 9 To 345/99 a proti  rozsudku Obvodního soudu pro Prahu 5  ze dne 6. 5. 1999, sp. zn.  3 T 26/99, spojená s návrhem  na zrušení ustanovení § 250a tr. zák.      Druhý  senát Ústavního  soudu svým  usnesením ze  dne 15.  2. 2000 přerušil  stížnostní řízení a  návrh na zrušení  jednotlivého ustanovení zákona postoupil jeho plénu. 



      Lustrum  nápadu ústavních  stížností, spojených  s návrhem ve smyslu §  74 zákona č.  182/1993 Sb., o  Ústavním soudu, ve  znění pozdějších předpisů, dále jen &quot;zákon&quot;, dokládá, že obsahově shodný návrh, avšak  týkající se §  250b zákona č.  140/1961 Sb., trestní zákon,  ve  znění  pozdějších   předpisů,  dále  jen  &quot;tr.  zák.&quot;, o trestném činu úvěrového podvodu,  napadl čtvrtému senátu (IV. ÚS 158/2000). Plénum Ústavního soudu o  něm však nejednalo, neboť jak uvádí  nález  uvedené  spisové  značky  na  s.  7,  není  aplikace citovaného ustanovení  zatím postavena najisto, a  není tedy důvod podrobit toto ustanovení soudní kontrole. 



      Navrhovateli  bylo  pravomocným   usnesením  Městského  soudu v Praze ze  dne 21. 9.  1999, sp. zn.  9 To 345/99  zamítnuto jeho odvolání proti rozsudku  Obvodního soudu pro Prahu 5  ze dne 6. 5. 1999,  sp. zn.  3 T  26/99. Prvostupňový  soud jej  v květnu uznal vinným pokusem trestného činu pojistného  podvodu podle § 250a tr. zák., za což mu uložil trest odnětí svobody v trvání jednoho roku, jehož výkon odložil na stejně dlouhou zkušební dobu. 



      Obecné soudy  tím, že aplikovaly  ustanovení § 250a  tr. zák. porušily podle názoru navrhovatele  ústavní právo, zakotvené v čl. 11 odst.  1 Listiny základních  práv a svobod  (č. 2/1993 Sb.,  ve znění  pozdějších  předpisů,  dále  jen  &quot;Listina&quot;),  podle  něhož vlastnické   právo  všech   vlastníků  má   stejný  zákonný  obsah a ochranu. 



      Jak  zdůrazňuje  navrhovatel,  zákon  k trestnosti nevyžaduje úmysl  způsobit škodu  nebo  obohatit  takovým jednáním  sebe nebo jiného, přičemž  gramatický výklad, jak jej  zaujaly obecné soudy, svědčí  pro  závěr,  že  může  jít  o uvedení jakékoliv nepravdivé okolnosti bez ohledu na to, zda je tím pojistitel uváděn v omyl či nikoliv, zda  při případném pojistném plnění  v omylu jednal či ne a zda uvedení nepravdivého údaje je vůbec způsobilé při řádné péči ze strany pojistitele škodu způsobit. 



      Pokud obecné soudy vycházejí  z takovéhoto výkladu § 250a tr. zák.,  pak  je  zřejmé   podle  názoru  navrhovatele,  že  uvedené ustanovení samo odporuje čl. 11 odst. 1 Listiny. 



      Na rozdíl od obecné  skutkové podstaty trestného činu podvodu podle § 250  tr. zák., napadené ustanovení o  pojistném podvodu je v základní  skutkové podstatě  (odst. 1  a 2  § 250a) konstruováno jako  tzv. předčasně  dokonaný  delikt,  tedy jako  zvláštní forma přípravy,  kdy  se  k trestnosti  nevyžaduje  uvedení  v omyl, ani využití  omylu, ale  postačí již  uvedení nepravdivého  nebo hrubě zkresleného údaje. Ve srovnání s podvodem  podle § 250 tr. zák. se u pojistného  podvodu  nevyžaduje  ani  úmysl  způsobit škodu nebo obohatit  sebe nebo  jiného.  Způsobení  škody je  pouze okolností podmiňující   použití   vyšší   trestní   sazby,   jestliže  škoda v patřičné výši skutečně vznikne (odst. 3, 4 písm. b), 5) § 250a). 



      Je zřejmé,  že předmětem útoku, jak  dovozuje navrhovatel, je majetek  pojišťoven a  s ohledem na  konstrukci skutkové  podstaty k trestní odpovědnosti postačí i  jednání, u něhož nenastane žádný škodlivý následek, jakož i  jednání, kdy škodlivý následek nastane jen  v důsledku nedostatku  péče vlastních  pracovníků pojišťovny, kteří neurčí výši pojistného plnění správně. 



      Je tedy  zřejmé, že majetek jedné  části soukromých subjektů, jakými jsou  pojišťovny, je chráněn  výrazně přísněji a  podstatně rozdílným  způsobem,  než  majetek  subjektů  jiných,  ať  už  jde o subjekty  podnikatelské  nebo   soukromé  občany.  Neobstojí  tu námitka, že majetek pojišťoven je napadán častěji než majetek jiný a v důsledku toho je společenský dosah takovýchto útoků závažnější a tudíž zasluhuje přísnějšího potrestání  a že i v jiných právních řádech  (např. v německém)  znají trestní  zákony zvláštní případy pojistného podvodu. O takový případ speciálního pojistného podvodu zde  nejde,  neboť  nejde  o  přísnější  postih  z důvodu  častěji napadaného  předmětu  útoku,  ale  jde  o  zcela  jinou konstrukci trestní  ochrany  majetku   pojišťoven  proti  podvodnému  jednání i proti  jednání, které  ani  znaky  podvodu (uvedení  v omyl nebo využití omylu) nemá. 



      Za   těchto   okolností   bylo   povinností  obvodního  soudu postupovat podle § 224 odst. 5  zákona č. 141/1961 Sb., o trestním řízení soudním,  ve znění pozdějších předpisů,  dále jen &quot;tr. ř.&quot;, trestní stíhání  přerušit a věc  předložit Ústavnímu soudu,  neboť sám  soud  měl  dojít  k závěru,  že  použití uvedeného ustanovení trestního  zákona,  které  je  rozhodné  pro  rozhodování  o  vině a trestu, je v rozporu s Listinou. 



      Závěrem navrhovatel  konstatuje, že aplikace §  250a tr. zák. v jeho  trestní věci  zvýhodňuje ochranu  majetku pojišťovny proti ochraně jeho majetku i majetku  ostatních subjektů a je proto samo toto ustanovení v rozporu s listinou. 



      Ze   všech  uvedených   důvodů  se   proto  navrhuje  zrušení ustanovení  § 250a  tr. zák.  pro  jeho  rozpor s čl.  11 odst.  1 Listiny. 



             



                           Z vyjádření účastníků  k návrhu, jež Ústavní soud  podle § 69 odst.   1   zákona   vyžádal   od   předsedy  Poslanecké  sněmovny a předsedkyně Senátu Parlamentu ČR vyplynulo následující. 



     Předseda  Poslanecké  sněmovny  k návrhu  mimo  jiné uvedl, že ustanovení §  250a tr. zák. se  vztahuje na případy, kdy  jsou při sjednávání pojistné  smlouvy nebo při  uplatnění nároku na  plnění z ní uvedeny nepravdivé nebo hrubě zkreslené údaje anebo podstatné údaje  zamlčeny. Stanovená  ochrana majetku  pojišťoven zohledňuje skutečnost,  že k plnění  pojišťovny dochází  na základě  sjednané pojistné smlouvy a za  podmínek v ní uvedených. Zákonodárce v této souvislosti  vyjádřil   zájem  chránit  tyto   vztahy,  respektive sankcionovat jejich porušení. Současně přihlédl k tomu, že majetek jiných  vlastníků,  resp.  majetek  navrhovatele,  není  předmětem plnění vyplývajících z pojistných smluv,  a není proto odůvodněno, aby  se  na  tento  majetek  vztahovala  v tomto směru stejná nebo obdobná  ochrana. Z tohoto  důvodu nespatřuje  rozpor mezi  čl. 11 odst.  1  Listiny  a  §  250a  tr.  zák. V té návaznosti připomíná rozhodnutí Ústavního  soudu ČSFR č.  11/1992 a souhlasí  s takovým chápáním ústavního  principu rovnosti, jak zde  bylo vyjádřeno. Za takovéhoto  stavu věci  účastník konstatuje,  že zákonodárný  sbor jednal  v přesvědčení,  že  přijatý  zákon  je  v souladu Ústavou, ústavním pořádkem České republiky a  jejím právním řádem. Je proto na  Ústavním soudu,  aby v souvislosti  s podaným návrhem posoudil ústavnost napadeného zákonného ustanovení a rozhodl. 



      Předsedkyně Senátu  ve svém stanovisku  kromě jiného sdělila, že  při  projednávání  vládního  návrhu  novely  trestního zákona, v rámci   obecné  části   rozpravy,  byla   v jednom  z vystoupení naznačena  snaha vypustit  ustanovení §  250a a  § 250b  tr. zák., a sice z důvodů sdílených stěžovatelem.  V Senátu však nicméně již nedošlo  k otevření  podrobné  rozpravy  k podávání  pozměňovacích návrhů,  neboť Senát  schválil  návrh  novely trestního  zákona ve znění    postoupeném    Poslaneckou    sněmovnou.    Učinil    tak v přesvědčení,  že přijatý  zákon je  v souladu s ústavními zákony České  republiky a  mezinárodními  smlouvami  podle čl.  10 Ústavy České republiky (č. 1/1993 Sb., ve znění pozdějších předpisů, dále jen  &quot;Ústava&quot;). V této  souvislosti lze  rovněž uvést,  že ústavní právo  na  stejný  zákonný  obsah  a  ochranu  vlastnického práva, obsažené  v čl. 11  odst. 1  Listiny, které  má být  podle tvrzení stěžovatele porušeno aplikací § 250a tr.  zák. , je ve svém původu spojováno především s odmítnutím  systému sortování vlastnictví na druhy  s privilegovaným postavením  a ochranou  a na  druhy trpěné (potlačované),  uplatňovaného socialistickou  Ústavou ČSSR  z roku 1960  a  navazujícím  zákonodárstvím.  Cílem předmětného ústavního práva  se  tedy  jeví,  jak  naznačeno  důvodovou zprávou k čl. 11 Listiny, více zákaz principu diferencovaného vlastnického práva na úrovni uspořádání společnosti, než  na úrovni jednotlivostí, např. právě   pragmatických  rozdílností   při  volbě   způsobu  ochrany vlastnického  práva.  Úplnost  hodnot  stejnosti  zákonného obsahu a ochrany  vlastnického  práva  může  být  relativizována  dalšími ústavními  pravidly čl.  11  Listiny,  který v odstavci  3 zároveň zakazuje   zneužití  vlastnictví   na  újmu   práv  druhých  anebo v rozporu  se zákonem  chráněnými osobními  zájmy. Připomenout  je rovněž možné, že objektem trestného činu  podle § 250a tr. zák. je ochrana  sjednávání  pojistných  smluv  a  plnění  z nich, a proto v konečném důsledku  cizí majetek, tzn.  nejen majetek pojišťoven. Pachatelem  pojistného  podvodu  může  být  kterýkoliv z účastníků pojistné  smlouvy.  Je  tedy   na  Ústavním  soudu,  aby  posoudil ústavnost návrhu na zrušení napadeného ustanovení a rozhodl o něm. 



      Právní  zástupce navrhovatele  v replice  na stanoviska  obou účastníků předně konstatuje, že podstata  návrhu není v tom, že by bylo   přísněji   postihováno   jednání   směřující  vůči  majetku pojišťoven. Taková úprava by byla s ohledem na tvrzení obsažená ve vyjádření Poslanecké  sněmovny přípustná právě  vzhledem k potřebě postihovat   obtížně  odhalitelné   a  časté   útoky  na   majetek pojišťoven. Podstatou  návrhu je naopak to,  že majetek pojišťoven je  chráněn proti  širšímu okruhu  trestných jednání,  než majetek jiných  subjektů. Ustanovení  § 250a   odst. 1  tr. zák.  není jen zvláštní formou přípravy k trestnému činu,  jímž má být na majetku pojišťovny  způsobena   škoda,  jak  lze   dovodit  ze  stanoviska Poslanecké  sněmovny.  Kdyby  tomu  tak  bylo,  musela by skutková podstata zahrnovat  úmysl způsobit škodu  nebo obohatit sebe  nebo jiného, jako je tomu u trestného činu podvodu podle § 250 tr. zák. Díky  tomu, že  takovýto úmysl  není předpokladem  trestnosti, lze podle  § 250a  tr. zák.  postihnout i  jednání, která ke způsobení škody nesměřují. Pokud je  znak &quot;způsobení škody&quot; uveden v dalších odstavcích  citovaného ustanovení  jako tzv.  těžší následek, tedy coby okolnost podmiňující použití  vyšší trestní sazby, postačí ke způsobení  takové škody  i nedbalost  pachatele (§  6 písm. a) tr. zák.). V souhrnu lze tedy říci, že  ustanovením § 250a tr. zák. je majetek pojišťoven  chráněn i proti  jednáním, jimiž vzniká  škoda z pouhé  nedbalosti,  zatímco  majetek  ostatních  subjektů  proti takovýmto jednáním  chráněn není. Ochrana  majetku pojišťoven tedy zahrnuje  širší  okruh  trestního  bezpráví,  když jinak způsobení škody z nedbalosti základní  skutkové podstaty ostatních trestných činů podle hlavy IX. zvláštní  části tr. zák. neobsahují. V tom je nerovnost, v níž navrhovatel spatřuje  porušení ústavního práva na stejný  zákonný  obsah  a  ochranu  vlastnického  práva. Pokud jde o námitku Senátu,  že uvedení nepravdivých údajů  ve smyslu § 250a odst. 1 tr.  zák. se může dopustit kterákoliv  strana smlouvy, jde o námitku  nedůvodnou.  Z vyjádření  Poslanecké  sněmovny  vyplývá jasně,  že  ustanovení  je   určeno  především  k ochraně  majetku pojišťoven.  V praxi je  také takto  používáno. I  kdyby tomu  tak nebylo,  pak   okolnost,  že  i   pojištěnec  (myšlen  je   patrně &quot;pojištěný&quot;) je  zvýhodněn, nic nemění  na tom, že  rozsah ochrany takto vymezeného  majetku je širší  než ochrana majetku  ostatních subjektů.  Důvodem  takového  rozšíření  pak  nemůže  být  to,  že jednání,  které nese  znaky pojistného  podvodu je  &quot;trestné podle stávající  úpravy, ale  zpravidla se  nedokáže&quot;, jak  se uvádí  ve stanovisku  Poslanecké sněmovny.  Takový výklad  by byl  v rozporu i se  zásadou  prezumpce  neviny  podle  čl.  40  odst. 2 Listiny. Vzhledem  k tomu navrhovatel  trvá na  tom, co  bylo v jeho návrhu uvedeno. 



  



                                     V rámci zkoumání procesních  podmínek řízení o podaném návrhu se  Ústavní soud  zabýval otázkou  platnosti napadeného ustanovení § 250a tr. zák. v době  doručení návrhu Ústavnímu soudu. Zjišťoval tedy, jak  mu ukládá §  68 odst. 2  zákona, zda zákon  č. 253/1997 Sb.,  kterým se  mění a  doplňuje zákon  č. 140/1961  Sb., trestní zákon,  ve znění  pozdějších předpisů,  jenž s účinností  od 1. 1. 1998 návrhem napadené ustanovení do trestního zákona zakotvil, byl přijat  a vydán  v mezích Ústavou  stanovené kompetence  a ústavně předepsaným způsobem. Za tím účelem vyžádal od Poslanecké sněmovny a Senátu   Parlamentu   České   republiky,   dále  jen  &quot;Sněmovna&quot; a &quot;Senát&quot;,  těsnopisné  zprávy  z jejich  schůzí,  na  nichž  byla předmětná novela trestního zákona projednána a přijata.      Ve  Sněmovně  se  z přítomných  186  poslanců  vyslovili  pro usnesení  přijmout  novelu  trestního  zákona  celkem 154 poslanci a poslankyně,  proti  byli  3   poslanci  a  poslankyně.  V Senátě z přítomných 62 senátorů a senátorek hlasovali pro novelu ve znění postoupeném  Sněmovnou  celkem  33   senátoři  a  senátorky,  když k přijetí návrhu byly potřebné nejméně 32 hlasy. 



      Zákon č. 253/1997  Sb. byl tak vzhledem k čl. 39  odst. 1 a 2 Ústavy  platně přijat  a následně  podepsán příslušnými  ústavními činiteli a vyhlášen ve Sbírce zákonů. 



       V řízení o zrušení zákonů nebo jejich jednotlivých ustanovení zkoumá Ústavní  soud obsah těchto právních  aktů z hlediska jejich souladu s ústavními zákony a  mezinárodními smlouvami podle čl. 10 Ústavy, jak mu to ukládá § 68 odst. 2 zákona. 



      V tomto  kontextu  se  Ústavní  soud  zaměřil  v prvé řadě na genezi  a  samu   trestněpolitickou  podstatu  návrhem  napadeného ustanovení § 250a tr. zák. a  konstatuje, že návrh na jeho zrušení není důvodný. 



 Ke zrušení navrhované zákonné ustanovení zní: 



                              § 250a 



                          Pojistný podvod 



 (1)  Kdo při sjednávání pojistné  smlouvy nebo při uplatnění nároku na plnění  z takové smlouvy uvede nepravdivé  nebo hrubě zkreslené údaje nebo podstatné údaje  zamlčí, bude potrestán odnětím svobody až na dvě  léta nebo zákazem činnosti nebo  peněžitým trestem nebo propadnutím věci. 



 (2)  Stejně  bude potrestán, kdo úmyslně  vyvolá pojistnou událost, nebo kdo stav vyvolaný  pojistnou událostí udržuje v úmyslu zvýšit vzniklou škodu. 



 (3)  Odnětím svobody  na šest  měsíců až  tři léta  nebo peněžitým trestem  bude   pachatel  potrestán,  způsobí-li   činem  uvedeným v odstavci 1 nebo 2 na cizím majetku škodu nikoliv malou. 



 (4)  Odnětím  svobody  na  dvě  léta  až  osm  let  bude  pachatel potrestán, 



       a)  spáchá-li  čin  uvedený  v odstavci  1  nebo  2 jako člen      organizované skupiny,      b) způsobí-li  takovým činem na  cizím majetku značnou  škodu      nebo jiný zvlášť závažný následek. 



 (5) Odnětím svobody na pět až dvanáct let bude pachatel potrestán, způsobí-li  činem uvedeným  v odstavci 1  nebo 2  na cizím majetku škodu velkého rozsahu. 



 Z listinných důkazů,  které Ústavní soud  doposud v dané věci shromáždil,  je  třeba  v prvé  řadě  vycházet  z důvodové  zprávy k zákonu č. 253/1997 Sb.   



     Ta v souvislosti s § 250a konstatuje, že doplněním ustanovení o trestném činu podvodu se  sleduje rozšíření trestního postihu na další formy  podvodného jednání, které  sice je trestné  již podle stávající právní úpravy, ale zpravidla se nedokáže. 



      Stávající  skutková  podstata  trestného  činu  podvodu totiž vyžaduje, aby  pachatel měl podvodný  úmysl již v době,  kdy začne naplňovat  objektivní  stránku   tohoto  trestného  činu.  Důvodem doplnění hlavy  deváté zvláštní části trestního  zákona o pojistný podvod  není  jen  skutečnost,  že  zejména  pojištění  majetku je v poslední  době  zneužíváno  k protiprávnímu  získání  pojistného plnění.      Ukazuje  se, že  k postihu všech  forem protiprávního jednání nedostačuje  &quot;obecná&quot;  skutková  podstata  trestného  činu podvodu podle  §  250  tr.  zák.,  která  zahrnuje  pouze jednání, kde již vznikla  majetková  újma.  Ne  všechny  případy,  kdy  se pachatel dopouští jednání, které k podvodnému obohacení teprve směřuje, lze postihnout  jako  vývojová  stadia  trestného  činu podvodu. Nejen v zájmu  pojišťoven,  které   nesou  riziko  vyplývající  z povahy pojištění,  ale  i  v zájmu  těch,  na  které  míra  tohoto rizika v podobě  výše  pojistného  dopadá,   a  v zájmu  ochrany  majetku a zdraví před  jeho úmyslným poškozováním  je odůvodněn požadavek, aby  jako dokonaný  trestný čin  bylo postihováno  samotné úmyslné způsobení  následku,  charakteristického  pro  pojistnou  událost. I v tomto případě bude třeba,  aby uvedený následek byl pachatelem způsoben  úmyslně.   Trestnost  takového  jednání   nebude  naopak podmíněna  tím,  že  pachatel  jím  úmyslně  způsobenou  pojistnou událost  pojišťovně   již  oznámil  v úmyslu   protiprávně  získat pojistné plnění,  nebo dokonce takové  plnění získal. Ze  stejných důvodů se  navrhuje jako dokonaný trestný  čin postihovat jednání, kde  pojistná  událost  vznikne  nikoliv  jako  důsledek úmyslného jednání  pachatele,  ale  ten  jen  vzniklé  situace využije v tom směru,  že vzniklý  stav udržuje  v úmyslu zvýšit  vzniklou škodu. Obdobně jako  tomu je u  skutkové podstaty trestného  činu podvodu podle § 250 tr. zák.  se navrhuje přísněji postihovat případy, kdy pachatel pojistným podvodem způsobí  vyšší škodu nebo jiný závažný následek. 



      Z těsnopisné   zprávy  o   jednání  Sněmovny   k bodu  novely trestního  zákona, obsahujícího  napadené ustanovení  Ústavní soud zjistil,  že ve  druhém čtení  zazněl poslanecký  návrh, směřující k vypuštění §  250a tr. zák.  Z hlediska ústavního je  významná ta část  argumentace, kde  se uvádí:  &quot;.důvodů pro  jejich (§ 250a, § 250b)  vypuštění  je  víc.  Např.  v těchto  dvou  paragrafech jde o nenápadné  obrácení  důkazního  břemene.jde  v nich  o  zavedení protiústavní  nerovnosti  ochrany  majetku.  Jeden  majetek má být chráněn  jinak  než  jiný  majetek,.&quot;  Uvedený  návrh byl podpořen dalším   poslancem,   jenž   se    omezil   pouze   na   argumenty trestněpolitické   (kriminalizační),  nikoliv   na  další   důvody ústavněprávní. Při  hlasování o pozměňovacích  návrzích nebyl výše zmíněný návrh  přijat (z celkového  počtu přítomných 188  většinou 140 proti 17). 



      Obsahově  shodný  pozměňovací  návrh  k vládní  osnově novely trestního zákona  zazněl též při jejím  projednávání v Senátu, jak dokumentuje příslušná těsnopisná zpráva,  kde byl odůvodněn takto: &quot;.zavedením  těchto (§  250a, §  250b) ustanovení  se dostáváme do rozporu  s právními principy  Ústavy ČR.Ve  smyslu čl.  11 odst. 1 Listiny   je   postavení   všech   účastníků   závazkových  vztahů jednoznačně  rovné.  Návrh  §  250a.je  v rozporu s touto zásadou, zvýhodňuje  pojišťovací.vztahy  vůči  ostatním  závazkovým vztahům - tedy  zavedení  protiústavní   nerovnosti.&quot;  Ani  v této  komoře Parlamentu uvedený pozměňovací návrh neprošel. 



      Skutkovou podstatu trestného činu pojistného podvodu ve znění § 250a  odst.  2  tr.  zák.  znají  ve  srovnatelné podobě trestní zákoníky  i   jiných  zemí,  jmenovitě   v Německu  a  v Rakousku. Ustanovení  §  250a  odst.  1   tr.  zák.  však  tam  odpovídající ekvivalent nemá. 



      Podle německé  trestněprávní úpravy (StGB, k  26. 1. 1998) se jedná o  jeden z typů &quot;zvlášť  těžkého případu podvodu&quot;  ve smyslu § 263  odst.  3,  bod  5,  který  předpokládá  zpravidla, jestliže pachatel předstírá pojistnou událost, pokud on sám nebo někdo jiný v tomto  úmyslu věc  významné  hodnoty  zapálí nebo  jinak požárem zcela nebo zčásti zničí anebo potopí či způsobí ztroskotání lodi. 



      Kromě  toho  nabízí  tato  úprava  ještě &quot;zneužití pojištění&quot; v §  265 odst.  1, jež  spočívá v tom,  že pachatel věc pojištěnou proti  zničení, poškození,  omezení upotřebitelnosti,  ztrátě nebo krádeži poškodí, zničí, její  upotřebitelnost omezí, a tím vytvoří možnost  nebo jinému  umožní, aby  se on  nebo někdo  jiný plněním z pojištění zaopatřil. 



      O zneužití  pojištění se zmiňuje  rovněž rakouský zákonodárce v §  151  odst.  1  (StGB,  k 1.  3.  1997).  Podle literatury jde o přípravná  jednání  k pojistnému  podvodu  (Foregger,  R.: StGB, Wien, Manz Verlag 1997, s. 150.). 



      Ústavní  soud  v řadě   svých  dřívějších  rozhodnutí  zaujal stanovisko  k chápání  a  k výkladu  ústavního  principu  rovnosti občana před zákonem, který v dané věci hraje klíčovou roli. 



      Již  ve  svém  rozhodnutí  č.  11/1992  Sb.  u.  n.  ÚS  ČSFR konstatoval  tehdejší federální  Ústavní soud,  že rovnost  občanů před zákonem nebyla chápána jako abstraktní a absolutní kategorie, ale  vždy  byla  přičítána  k určité  právní  normě,  pojímána  ve vzájemném  poměru  různých  subjektů   apod.,  tedy  jako  rovnost relativní,  nikoliv absolutní.  Relativní nerovnost  znamená pouze odstranění  neodůvodněných rozdílů.  Logicky, a  contrario rozdíly odůvodněné nejsou  neústavní, opírají-li se  o kritéria objektivní a racionální. Je  věcí státu, aby  v zájmu zajištění svých  funkcí rozhodl,  že určité  skupině poskytne  méně výhod  než jiné. Nesmí však  přitom  postupovat  libovolně.  Pokud  zákon určuje prospěch jedné skupiny a zároveň tím stanoví neúměrné povinnosti jiné, může se  tak stát  pouze s odvoláním  na veřejné  hodnoty (ve  veřejném zájmu a pro veřejné blaho, viz nález  sp. zn. Pl. ÚS 9/95, in: ÚS, sv. 5, s.  107) a nikoliv způsobem, jehož se  týká např. nález sp. zn. IV.  ÚS 15/94, in: ÚS,  sv. 2, s. 115.  Rovnost jako kategorie relativní je prezentována i v nálezu sp.  zn. Pl. ÚS 4/95, in: ÚS, sv. 3, s. 209. 



      Pohled na  § 250a tr. zák.  prizmatem citovaných zahraničních úprav, jakož i nálezů vyúsťuje v následující závěry. 



      Ústavní  soud  má  za  to,  že  konstrukce  skutkové podstaty pojistného podvodu jakožto deliktu předčasně dokonaného podvodu ve formě  jeho přípravy,  tzn.  zároveň  jako činu  ohrožovacího (což platí zejm. pro § 250a odst. 1  a částečně i pro jeho odstavec 2., ve vztahu  k § 250 odst.  1 a 2 tr.  zák.), představuje z hlediska trestněpolitického,  tj.  při  hledání   odpovědi  na  otázku,  co kriminalizovat,  standardní  postup  zákonodárce.  To  dokumentují i příklady ze zahraničí, jak  jsou uvedeny výše. Zákonodárný orgán si  tak  počíná  všude  tam,  kde  dosavadní  trestněprávní úprava neumožňuje  účinný  postih  činů,  po  materiální  stránce  takové kvality,   na   kterou   již   nestačí   instrumenty  jiných,  tj. mimotrestních  právních   odvětví  (trestní  právo   jako  &quot;ultima ratio&quot;).   Jinak  řečeno,   sankcionuje-li  zákonodárce   porušení oznamovací  povinnosti při  uzavření a  změně pojistné  smlouvy (§ 793 zákona  č. 40/1964 Sb., občanský  zákoník, ve znění pozdějších předpisů, dále jen &quot;obč.  zák.&quot;) primárně snížením plnění z takové smlouvy (§  798 obč. zák.),  pak v případech uvedení  nepravdivých nebo  hrubě zkreslených  údajů či  zamlčení údajů  podstatných, za výše    uvedených   okolností,    nastupuje   subsidiárně   sankce trestněprávní (§ 250a odst. 1 tr.  zák.); totožná situace tu je na úrovni § 799, § 809 obč. zák. a § 250a odst. 2 tr. zák. 



      Posuzovat právě  tuto otázku, tedy  šíři hranic trestněprávní kriminalizace určitých typů jednání, však Ústavnímu soudu v zásadě samo o sobě ani nepřísluší, nemá-li dublovat nebo suplovat ústavní roli zákonodárného  orgánu. Zabývat by se  měl ovšem touto otázkou jedině  v souvislosti  s takovými  kritérii  kriminalizace, jakými jsou právě  veřejné hodnoty či  zájmy, o něž  opíral kriminalizaci zákonodárce v dané, tj. Ústavním soudem posuzované šířce. 



      Důvodem kriminalizace  pojistného podvodu v §  250a tr. zák., jak  uvádí  citovaná  důvodová   zpráva,  je  především  rozšíření trestního postihu na další formy podvodného jednání, které sice je trestné  již  podle  stávající  právní  úpravy,  ale  zpravidla se nedokáže. Dále  je to skutečnost, že  zejména pojištění majetku je v poslední  době  zneužíváno  k protiprávnímu  získání  následného pojistného plnění,  tedy potřeba kriminalizovat  jako čin dokonaný i delikty dokonané předčasně ve stadiu přípravy. 



      Uvedeným způsobem odůvodněné  rozšíření trestněprávní ochrany cizího majetku je opřeno o ústavně akceptovatelné veřejné hodnoty, tj.  obsažené v čl.  11 odst.  1 Listiny  potud, pokud zákonodárce zintenzivňuje   trestněprávní   ochranu   před   jednáními,  která znamenají v podstatě zneužití institutu pojištění majetku, jako je tomu  i  jinde  v zahraničí.  V důsledku  takovéto  právní  úpravy založená případná nerovnost trestněprávní ochrany majetku určitých subjektů  by  potom  byla  v souladu  s ústavou,  protože by takto vyrovnávala reálně existující nerovnosti v ochraně. 



      Odůvodňuje-li však zákonodárce  šíři kriminalizace &quot;předpolí&quot; majetkových podvodů poukazem na důkazní obtíže v průběhu trestního stíhání osob  z těchto podvodů obviněných,  může být ústavní  váha tohoto  veřejného zájmu  (na trestním  postihu) problematická.  Na zmíněný fakt upozorňuje ve své replice navrhovatel, když uvádí, že takovýto   výklad,  resp.   zdůvodnění  právní   úpravy,  by  bylo v rozporu  se zásadou  prezumpce neviny  ve smyslu  čl. 40 odst. 2 Listiny. Konstrukce skutkové podstaty trestného činu, zajišťující, aby  dokazování  naplnění  jejích   znaků  činilo  orgánům  činným v trestním řízení  co nejmenší potíže znamená,  že rozsah předmětu dokazování se  skutečně zúží. Tím se  zároveň rozšíří dosah, záběr skutkové podstaty  takovéhoto trestného činu.  V žádném případě se ale povinnost  pečlivě objasňovat i okolnosti  svědčící zejména ve prospěch  obviněného, zatěžující  orgány činné  v trestním řízení, nepřesouvá  na  obviněného.  Jen  v takovémto  případě,  pokud  by k onomu přesouvání došlo, by zásada prezumpce neviny dotčena byla. Tak   tomu   však   není.   Přestože   otázky  rozsahu  dokazování a přesouvání zmíněné povinnosti spolu úzce souvisejí, nejsou jedno a totéž.  Zúžení  záběru  dokazování  prováděného  orgánem  činným v trestním  řízení  neznamená  automaticky  přenesení výše uvedené povinnosti, kterou tento orgán  má v důsledku prezumpce neviny, na osobu obviněnou. 



      Proto  při hlubším  pohledu na  věc, ani  důvod kriminalizace pojistného  podvodu,  spočívající  ve  snaze minimalizovat důkazní tíseň orgánů činných v trestním řízení, byť by mohl být zpochybněn snad    trestněpoliticky,   není    ústavně   nekonformní,   neboť s prezumpcí neviny nekoliduje, jak se uvádí. 



      Pokud  jde  o  individuální  primární  objekt  trestného činu pojistného  podvodu podle  § 250a  tr. zák.,  shoduje se  komentář k tomuto  ustanovení (Šámal,  P.,  Púry,  F., Rizman,  S.: Trestní zákon,  komentář,  3.  vyd.  Praha,  C.  H.  Beck  1998,  s. 1154) s citovanou  důvodovou  zprávou  v tom,  že  jím  je nejen ochrana sjednávání  pojistných   smluv  a  plnění   z nich,  tedy  majetek pojišťoven  samotných, nýbrž  i v konečném  důsledku cizí  majetek vůbec. To znamená podle názoru  Ústavního soudu i majetek subjektů odlišných od  pojistitelů (zpravidla pojišťoven);  myšleni jsou tu další účastníci pojištění, tedy pojistníci či osoby pojištěné, tj. koneckonců i navrhovatel, jichž  se pojistný podvod spáchaný jiným pojištěným  majetkově  dotýká  tím,  že  objektivně zužuje možnost tvorby  přebytků pojistného,  na  nichž  se pojištění  jinak podle určitých principů podílejí. 



      Jeden  každý  ze  subjektů  pojistné  smlouvy  může  být  jak pachatelem  pojistného podvodu,  tak i  poškozeným tímto  trestným činem,  pokud je  tímto pachatelem  jiný subjekt  zmíněné smlouvy. V tom  je třeba  dát za  pravdu stanovisku  Senátu. Tvrdí-li  v té návaznosti  replika navrhovatele,  že ani  tato skutečnost  nemůže vyloučit  ústavně  nerovnou  ochranu  majetku  subjektů  smluvního pojištění  na  straně  jedné  a  majetku  subjektů  stojících mimo pojistnou  smlouvu na  straně druhé,  není zcela  opodstatněná. Už proto  ne,  že  vedle  zmíněných  základních  účastníků pojištění, subjektů  pojistných  smluv,  existují  další účastníci pojištění, a sice  tzv. &quot;obmyšlený&quot;,  popř. i  poškození pojistnou  (škodnou) událostí. 



      Ohrožení  majetku   či  jeho  porucha,   způsobené  pojistným podvodem jsou  proto ve svém reálném  důsledku typicky závažnější, než  poruchy  vyvolané  podvodem  obecným  (§  250  tr. zák.), kde provázanost různých  subjektů pojištění pochopitelně  chybí. Proto je   trestněpoliticky  žádoucí   a  nutné,   aby  byla  existující objektivní  nerovnost  v dopadech  obecného  a  pojistného podvodu vyrovnávána  trestněprávní úpravou.  Ta se  tohoto úkolu  zhostila tak, že kriminalizovala ne pouhé majetkové poruchy, jako u podvodů obecných,   nýbrž   i   již   zmíněné   jejich   &quot;předpolí&quot;,  tzn. kriminalizuje  činy  teprve  hrozící  takovýmito  poruchami. Takto odůvodněná   širší   a   v tomto   smyslu   trestněprávně  funkční &quot;nerovnost&quot;  je  nezbytná  k tomu,  aby  se  celková  ochrana před podvody různých typů stala podle práva vyrovnanou. 



      Vzdor  tomu, že  právní předpisy  pojem pojištění nedefinují, lze  zejména z  § 788  odst. 1  obč. zák.  &quot;.dovodit, že pojištění představuje  závazek  poskytnout  za  úplatu  ve sjednaném rozsahu plnění,  nastane-li  předem  určená  nahodilá  událost týkající se pojištěného  rizika. Jde  o synallagmatický,  majetkový, závazkový právní  vztah,  charakterizovaný  rovností  účastníků,  kteří jsou nositeli práva a povinností, které s tímto právním vztahem spojují právní  předpisy,  nebo  které  na  sebe  vzali uzavřením pojistné smlouvy  a  dále  vzájemností   těchto  práv,  jakož  i  vzájemnou podmíněností plnění.&quot; (Jehlička, O.,  Švestka, J. a kol.: Občanský zákoník,  komentář, 3.  vyd., Praha,  C. H.  Beck 1996,  s. 725.). Z uvedeného vyplývá, že v rámci  právního režimu zejména smluvního pojištění, o které  tu běží, jsou si všichni  jeho účastníci rovni už na úrovni zákona  (občanského zákoníku). V této jejich rovnosti je  trestní zákon  cestou §  250a &quot;usazuje&quot;  záměrně nerovně,  jak uvedeno  výše,  ve  vztahu  k jiným  osobám,  poškozeným  obecnými podvody (čl. 4 odst. 3 Listiny, sp.  zn. Pl. ÚS 47/95, in: ÚS, sv. 5, s. 209). 



      Trestněpolitické   (kriminalizační)   &quot;prostředí&quot;,   z  něhož napadené   zákonné   ustanovení   vycházelo   a   také   se   jeho prostřednictvím  projevilo,  z hlediska  ústavněprávního,  zejména z pohledu  principu rovnosti  ve smyslu  čl. 11  odst. 1  Listiny, nevyvolává  žádných  pochybností,  tudíž  ani  napadené ustanovení trestního zákona  samotné. Daný závěr je  do jisté míry podporován i stručným  odkazem na  právní srovnání  se zahraničními  úpravami podobné problematiky, uvedené dříve. 



      Podaný návrh na zrušení §  250a tr. zák. podal navrhovatel ve spojení se svou ústavní stížností  proto, že v řízení před obecným soudem  nebylo postupováno  podle §  224 odst.  5 tr.  ř. (čl.  95 Ústavy). Navrhovatel je toho názoru,  že obecný soud měl povinnost přerušit trestní stíhání a věc problematické ústavnosti § 250a tr. zák.  předložit  Ústavnímu  soudu,  neboť  měl  dojít k závěru, že napadené  ustanovení  trestního  zákona,  rozhodné pro rozhodování o jeho vině, je v rozporu s Listinou. 



      Tomuto názoru nelze bezezbytku přisvědčit, neboť Ústavní soud již ve  svém nálezu sp.  zn. II. ÚS  87/95, in: ÚS,  sv. 5, s. 503 konstatoval,  že  &quot;.jedinou  povinností,  která  pro  obecné soudy z čl.  95  odst.  2  Ústavy  plyne,  je,  že nemohou samy posoudit ústavnost  právního  předpisu,  ale  musí  věc postoupit Ústavnímu soudu v tom případě, když dojdou k závěru, že zákon.je neústavní.&quot; 



                                      S přihlédnutím k výsledkům právního a ústavněprávního rozboru ustanovení §  250a tr. zák.  ve vztahu k čl.  11 odst. 1  Listiny, provedeného  v předcházejících bodech  tohoto odůvodnění,  rozhodl Ústavní soud tak, jak je uvedeno ve výroku jeho nálezu. 



  



  



  

