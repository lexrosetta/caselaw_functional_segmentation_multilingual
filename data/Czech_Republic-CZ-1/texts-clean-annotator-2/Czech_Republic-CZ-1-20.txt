 

    





  



 Žalobkyně  (dále  jen  „stěžovatelka“)  se  kasační  stížností  domáhá  zrušení  v  záhlaví označeného usnesení Krajského soudu v Hradci Králové - pobočky v Pardubicích, který odmítl její návrh na obnovu řízení vedeného u téhož soudu pod sp. zn. 50 Cad 6/2008. Krajský soud konstatoval, že stěžovatelka již jednou totožný návrh podala a krajský soud o něm pravomocně rozhodl  usnesením  ze  dne  14.  10.  2010,  č.  j.  Na  1056/2010  -  30.  Opětovnému  rozhodování o tomto  návrhu  tedy  brání  překážka  věci  rozsouzené.  Na  závěr  krajský  soud  stěžovatelku upozornil,  že  má-li  k  dispozici  nové  lékařské  posudky,  může  podat  novou  žádost  o  přiznání plného invalidního důchodu. 



  V  kasační  stížnosti  stěžovatelka  namítá,  že  ve  svém  druhém  návrhu  na  obnovu  řízení uplatnila skutečnosti a důkazy, které nemohla uplatnit v řízení původním. Jde zejména o závěry endokrinologické  a  ortopedické  (padající  klenba  chodidel)  a  rovněž  o  skutečnosti  relevantní pro posouzení  snížení  schopnosti  soustavné  výdělečné  činnosti.  Stěžovatelka  rovněž  tvrdí, že krajský  soud  neměl  důvod  nevyhovět  jejímu  prvnímu  návrhu  na  obnovu  řízení  s  odkazem na rozhodnutí  Nejvyššího  správního  soudu  ze  dne  17.  6.  2008,  č.  j.  4  As  25/2008  -  107, neboť se v  jejím  případě  skutečně  jedná  o  ochranu  před  zásahem  správního  orgánu,  a  návrh na obnovu  řízení  tedy  měl  být  podle  §  114  zákona  č.  150/2002  Sb.,  soudní  řád  správní,  (dále jen „s. ř. s.“), přípustný.  



  Žalovaná ve svém vyjádření ke kasační stížnosti uvedla, že plně souhlasí s odůvodněním krajského soudu, podle něhož se v daném případě jedná o překážku věci rozsouzené.  



  Poté,  co  Nejvyšší  správní  soud  zhodnotil,  že  se  jedná  o  kasační  stížnost  přípustnou, zabýval  se  v  rozsahu  uplatněného  kasačního  důvodu  podle  §  103  odst.  1  písm.  e)  s.  ř.  s. její důvodností. 



  Pro  posouzení  této  kasační  stížnosti je  stěžejní  především  tvrzení  stěžovatelky, že se v případě  nyní  odmítnutého  návrhu  na  obnovu  řízení  jedná  o  návrh  odlišný  od  toho, o němž krajský soud rozhodl dne 14. 10. 2010.  



  Totožnost návrhu je podle dosavadní judikatury zdejšího soudu dána totožností účastníků řízení  a  napadeného  rozhodnutí  (srov.  např.  rozsudek  Nejvyššího  správního  soudu  ze  dne 16. 6. 2011, č. j. 2 As 63/2011 - 60, všechna citovaná rozhodnutí Nejvyššího správního soudu jsou dostupná na www.nssoud.cz). V posuzovaném případě vzešly oba návrhy od téže osoby - stěžovatelky  -  a  v  obou  případech  šlo  o  návrh  na  obnovu  řízení  o  žalobě  proti  rozhodnutí žalované  ze  dne  16.  7.  2008,  č.  X.  V  souladu  s  výše  uvedeným  se  tedy  o  totožný  návrh nepochybně jedná.  



 Podle § 46 odst. 1 písm. a) s. ř. s. přitom soud usnesením odmítne návrh, jestliže o téže věci již rozhodl nebo o téže věci již řízení u soudu probíhá. V nyní posuzované věci je zřejmé, že překážka věci rozsouzené nastala. Na tom nic nezmění ani tvrzení stěžovatelky, že ve druhém návrhu  na  obnovu řízení  uplatnila  nové  skutečnosti.  Stěžovatelka  soudu  společně s tímto návrhem  doručila  asi  dvacet  dokumentů,  převážně  lékařských  zpráv,  které  se  datují z let  1992 - 2010. Část z nich tedy mohla doložit již společně se svou žádostí o plný invalidní důchod,  kterou  podala  dne  7.  5.  2008  (stěžovatelka  minimálně  v návrhu  neuvedla  žádnou konkrétní  skutečnost,  která  by  svědčila  o  tom,  že  je  k žádosti  připojit  nemohla).  Ostatní dokumenty jsou pozdějšího data než 7. 5. 2008, kdy podala žádost o důchod. Nejvyšší správní soud  tedy  nemohl  přisvědčit  námitkám  stěžovatelky,  která  dovozovala  nezákonnost  postupu krajského  soudu.  Nejvyšší  správní  soud  poukazuje  na  informaci  krajského  soudu  v závěru napadeného  rozsudku,  podle  které,  má-li  stěžovatelka  za  to,  že  u  ní  došlo  ke  zhoršení zdravotního stavu, je oprávněna požádat o plný invalidní důchod opětovně, a tím zahájit nové řízení o přiznání této důchodové dávky.  



 Stěžovatelka  současně  uplatnila  námitku  vůči  rozhodnutí  ze  dne  14.  10.  2010, č. j. Na 1056/2010 - 30,  jímž  krajský  soud  rozhodl  o  jejím  prvním  návrhu  na  obnovu  řízení. Tvrdí,  že  krajský  soud  neměl  důvod  tomuto  návrhu  nevyhovět  s  odkazem  na  §  114  s.  ř.  s., neboť se  v  daném  případě  jednalo  o  ochranu  před  zásahem  správního  orgánu  a  podmínky pro obnovu  řízení  tak  byly  splněny.  Tuto  námitku  však  Nejvyšší  správní  soud  nepovažuje za relevantní,  neboť  nyní  projednávaná  kasační  stížnost  směřuje  proti  jinému  rozhodnutí krajského soudu (ze dne 9. 5. 2011, č. j. 50 Cad 6/2008 - 136). Pouze na okraj však zdejší soud odkazuje  na  svůj  rozsudek  ze  dne  29.  4.  2005,  č.  j.  4  As  17/2004  -  55,  publikovaný pod č. 626/2005  Sb.  NSS,  z  něhož  vyplývá,  že „pod pojem  zásahu  spadá  velké  množství  faktických činností správních orgánů, ke kterým jsou různými zákony oprávněny. Jde o úkony neformální, pro které mohou a nemusí být stanovena pravidla, např. faktické pokyny (typické v dopravě), bezprostřední zásahy (při ohrožení, při demonstraci, příkazy ke zjednání nápravy), zajišťovací úkony atd., tedy obecně úkony, které nejsou činěny formou rozhodnutí, ale přesto jsou závazné pro osoby, vůči nimž směřují, a ty jsou povinny na jejich základě něco konat, nějaké  činnosti se zdržet nebo nějaké jednání strpět, a to na  základě jak písemného, tak i faktického (ústního  či  jinak  vyjádřeného)  pokynu  či  příkazu.“  Z  výše  uvedeného  lze  dovodit,  že  rozhodnutí žalované o nepřiznání dávky plného invalidního důchodu není možné považovat za nezákonný zásah, neboť jde o typické rozhodnutí správního orgánu, proti němuž lze podat žalobu ve smyslu § 4 odst. 1 písm. a) s. ř. s. Byť uvedené rozhodnutí stěžovatelka mohla považovat za citelný zásah do svého života, není toto rozhodnutí nezákonným zásahem ve smyslu § 82 s. ř. s., neboť dikce uvedeného  ustanovení  předpokládá,  že  zásah,  pokyn  nebo  donucení  správního  orgánu  není rozhodnutím. 



 Ze  shora  uvedených  důvodů  Nejvyšší  správní  soud  nepovažoval  kasační  stížnost za důvodnou a v souladu s § 110 odst. 1 poslední větou s. ř. s. ji zamítl. 



 O náhradě nákladů řízení o kasační stížnosti Nejvyšší správní soud rozhodoval podle § 60 s.  ř.  s.  ve  spojení  s  §  120  s.  ř.  s.  Stěžovatelce,  jako  neúspěšnému  účastníku  řízení,  právo na náhradu  nákladů  řízení  podle  §  60  odst.  1  s.  ř.  s.  nepřísluší.

 

 Žalovaná,  jako  správní  orgán ve věcech důchodového pojištění, pak nemá na náhradu nákladů řízení právo podle § 60 odst. 2 s. ř. s. 



  Stěžovatelce byla usnesením krajského soudu č. j. 50 Cad 6/2008 - 155 ze dne 15. 6. 2011 ustanovena pro řízení o kasační stížnosti zástupkyně Mgr. Monika Ipserová, advokátka, se sídlem Sladkovského 505, Pardubice. Na základě výzvy k vyčíslení nákladů zastoupení tato zástupkyně požaduje odměnu celkem 2400 Kč za dva úkony právní služby (první porada s klientkou včetně převzetí  a  přípravy  zastoupení  a  sepis  kasační  stížnosti).  Vzhledem  k  tomu,  že  ustanovená advokátka  nedoložila,  že  by  se  s  klientkou  v  souvislosti  s  převzetím  zastoupení  a  přípravou kasační  stížnosti  sešla,  přiznal  jí  Nejvyšší  správní  soud  odměnu  pouze  za  jeden  úkon  právní služby  -  sepis  kasační  stížnosti  -  podle  §  11  odst.  1  písm.  d)  vyhlášky  č.  177/1996  Sb., o odměnách  advokátů  a  náhradách  advokátů  za  poskytování  právních  služeb  (advokátní  tarif). Odměna za jeden úkon právní služby činí podle § 9 odst. 2 ve spojení s § 7 citované vyhlášky 500 Kč.  Dále  náleží  ustanovené  zástupkyni  stěžovatelky  paušální  náhrada  hotových  výdajů ve výši 300  Kč  podle  §  13  odst.  3  advokátního  tarifu.  Vzhledem  k  tomu,  že  je  ustanovená zástupkyně plátkyní DPH, přiznal jí Nejvyšší správní soud na odměně za zastupování a náhradě hotových výdajů celkem 960 Kč a pro zaplacení odměny stanovil přiměřenou lhůtu.  

  

