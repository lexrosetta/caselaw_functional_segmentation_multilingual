 



  



   



  Trestním příkazem Okresního soudu v Liberci ze dne 17. 5. 2010, sp. zn. 2 T  27/2009, byl obviněný Z.  F.  (dále jen „obviněný“) uznán vinným trestnými činy  ublížení na zdraví podle § 221 odst. 1 zákona č. 140/1961 Sb., trestního  zákona, ve znění pozdějších předpisů (dále též „tr. zák.“) a výtržnictví podle  § 202 odst. 1 tr. zák., neboť podle skutkových zjištění jmenovaného soudu „dne  29. 11. 2008 kolem 03.30 hodin ve S.  baru D.  v L.  v M.   po předchozí slovní  potyčce napadl J.  M. ,  a to tak, že jej několikrát udeřil do obličeje pěstí,  strkal do poškozeného, vláčel ho po zemi, shazoval na zem a udeřil dřevěnou  židlí do nohou a rukou, čímž mu způsobil oděrky na obou kolenou, pohmožděniny  na kořeni nosu, krevní podlitinu obou dolních očních víček, na čele a spánku,  oděrky a pohmožděniny na obou loktech, podlitinu na levé lopatce a podvrtnutí  palce levé ruky s nutností sádrové fixace s pracovní neschopností od 29. 11. do  31. 12. 2008“. Za tyto trestné činy byl obviněný podle § 221 odst. 1 tr. zák. s  přihlédnutím k § 314e odst. 2 tr. zák. za použití § 35 odst. 2 tr. zák., § 45  odst. 1, 2 tr. zák. a § 45a odst. 1 tr. zák. odsouzen k souhrnnému trestu  obecně prospěšných prací ve výměře čtyři sta hodin. Současně byl podle § 35  odst. 2 tr. zák. zrušen výrok o trestu z trestního příkazu Okresního soudu v  Liberci ze dne 22. 1. 2010, sp. zn. 256/2009 (kterým byl obviněnému za skutek  ze dne 17. 10. 2009 právně kvalifikovaný jako trestný čin výtržnictví podle §  202 odst. 1 tr. zák., uložen trest odnětí svobody v trvání sedmi měsíců, jehož  výkon byl podmíněně odložen na zkušební dobu v trvání tří let a šesti měsíců),  jakož i všechna další rozhodnutí na tento výrok obsahově navazující, pokud  vzhledem ke změně, k níž došlo zrušením, pozbyla podkladu. 



 Trestní příkaz Okresního soudu v Liberci ze dne 17. 5. 2010, sp. zn. 2 T  27/2009, nabyl právní moci dne 18. 6. 2010. 



 Proti tomuto trestnímu příkazu Okresního soudu v Liberci, konkrétně proti jeho  výroku o uložení souhrnného trestu obecně prospěšných prací, podal ministr  spravedlnosti České republiky podle § 266 odst. 2 tr. ř. stížnost pro porušení  zákona ve prospěch obviněného. Okresnímu soudu v Liberci v ní vytkl, že se  neřídil ustanovením § 3 odst. 1 zákona č. 40/2009 Sb., trestního zákoníku (dále  též „tr. zákoník“) a § 63 odst. 1 tr. zákoníku.  



 Uvedl, že v daném případě se obviněný skutku dopustil dne 29. 11. 2008, tedy  ještě za účinnosti trestního zákona č. 140/1961 Sb. Trestní příkaz byl ovšem  soudem vydán již za účinnosti zákona č. 40/2009 Sb., trestní zákoník. Okresní  soud podle něho správně užil při rozhodování o vině a trestu zákona účinného v  době činu, neboť nezjistil, že by nová právní úprava byla pro obviněného  příznivější (§ 2 odst. 1 tr. zákoníku). Ač však užil předchozí právní úpravu,  přesto měl s odkazem na § 3 odst. 1 tr. zákoníku respektovat, že pachateli lze  uložit vždy pouze takový druh trestu, který dovoluje uložit zákon účinný v  době, kdy se o trestném činu rozhoduje, přičemž nejvyšší výměra trestu obecně  prospěšných prací, kterou bylo možno obviněnému uložit, činila podle § 63 odst.  1 tr. zákoníku maximálně 300 hodin. Pokud tedy Okresní soud v Liberci uložil  obviněnému dne 17. 5. 2010 trest obecně prospěšných prací ve výměře čtyři sta  hodin, porušil tím zákon ve výše citovaných ustanoveních. Dodal, že uložený  trest obecně prospěšných prací obviněný vykonal ke dni 13. 11. 2011.  



 K tomu ještě poznamenal, že shora uvedený právní názor vyslovil Nejvyšší soud  České republiky (dále jen „Nejvyšší soud“) v rozsudku pod sp. zn. 7 Tz 15/2011,  přičemž je podpořený stanoviskem autorů uznávaného Komentáře k trestnímu  zákoníku od nakladatelství C.H.Beck, 1. vydání, s. 53. Upozornil, že odborná  literatura však vyslovila i stanovisko opačné, a sice že i po 1. 1. 2010 bylo  možno uložit trest obecně prospěšných prací ve výměře nad tři sta hodin, neboť  nelze směšovat pojmy výměra trestu a druh trestu (viz F. Ščerba: Druh či výměra  trestu? K jednomu problému časové působnosti trestního zákoníku. Trestněprávní  revue č. 2/2012, s. 35 a násl.). Ministr spravedlnosti podotkl, že stížnost pro  porušení zákona vychází z přesvědčení, že jsou-li na určitou právní otázku v  odborné veřejnosti různé názory, je třeba zvolit výklad, který je ve prospěch  obviněného, má-li oporu v dřívějším rozhodnutí Nejvyššího soudu.  



 Dále konstatoval, že podle § 266 odst. 2 tr. ř. lze proti výroku o trestu  stížnost pro porušení zákona podat jen tehdy, jestliže trest je ve zřejmém  nepoměru k povaze a závažnosti trestného činu nebo k poměrům pachatele nebo  jestliže uložený druh trestu je v zřejmém rozporu s účelem trestu. Překročení  horní hranice zákonné trestní sazby některého druhu trestu je podle zákona i  ustálené judikatury Nejvyššího soudu třeba zásadně považovat za uložení druhu  trestu, který je v zřejmém rozporu s jeho účelem ve smyslu § 266 odst. 2 tr.  ř., neboť význam zákonných trestních sazeb spočívá mj. v tom, že každá zákonná  trestní sazba odpovídá stupni povahy a závažnosti činu. K dosažení účelu trestu  tedy musí být správně stanoven nejen druh trestu, ale i jeho výše. Překročení  horní hranice zákonné sazby některého druhu trestu ve svých důsledcích znamená,  že takto stanovený trest zásadně nemůže splnit svůj účel.  



  Z těchto důvodů ministr spravedlnosti navrhl, aby Nejvyšší soud:  - podle § 268 odst. 2 tr. ř. vyslovil, že pravomocným trestním příkazem  Okresního soudu v Liberci ze dne 17. 5. 2010, sp. zn. 2 T 27/2009, byl v  ustanovení § 3 odst. 1 a § 63 odst. 1 tr. zákoníku porušen zákon v neprospěch  obviněného ve výroku o uložení souhrnného trestu obecně prospěšných prací,  - podle § 269 odst. 2 tr. ř. zrušil výrok o uložení souhrnného trestu obecně  prospěšných prací z trestního příkazu Okresního soudu v Liberci ze dne 17. 5.  2010, sp. zn. 2 T 27/2009,  -  a dále postupoval podle § 270 odst. 1 nebo § 271 odst. 1 tr. ř.  



 Nejvyšší soud podle § 267 odst. 3 tr. ř. přezkoumal zákonnost a odůvodněnost  toho výroku rozhodnutí, proti němuž byla stížnost pro porušení zákona podána, v  rozsahu a z důvodů v ní uvedených, jakož i řízení napadené části rozhodnutí  předcházející, a shledal, že zákon byl porušen. 



 Podle § 63 odst. 1 tr. zákoníku může soud uložit trest obecně prospěšných prací  ve výměře od 50 do 300 hodin. 



 Podle § 3 odst. 1 tr. zákoníku lze pachateli uložit vždy pouze takový  druh  trestu, který dovoluje uložit zákon účinný v době, kdy se o trestném činu  rozhoduje. 



 Obviněný byl stíhán pro trestné činy spáchané ještě před nabytím účinnosti  nového trestního zákoníku a příslušný trestní příkaz byl vydán dne 17. 5. 2010,  tedy již za účinnosti nového trestního zákoníku. Vzhledem ke skutečnosti, že  použití nové právní úpravy by pro obviněného nebylo příznivější, rozhodující  soud správně použil základní pravidlo pro použití časové působnosti (§ 16 odst.  1 tr. zák. a § 2 odst. 1 tr. zákoníku) a uznal obviněného vinným ze spáchání  trestných činů ublížení na zdraví podle § 221 odst. 1 tr. zák. a výtržnictví  podle § 202 odst. 1 tr. zák. 



 Při použití dřívější trestně právní normy však nelze uložit trest přesahující  horní hranici sazby, kterou pro příslušný druh trestu připouští zákon účinný v  době, kdy se o trestu rozhoduje, což vyplývá z citovaného ustanovení § 3 odst.  1 tr. zákoníku. 



 V návaznosti na výše uvedené proto Nejvyšší soud dospěl k závěru, že Okresní  soud v Liberci tím, že obviněnému uložil trest obecně prospěšných prací ve  výměře čtyři sta hodin, porušil zákon ve výroku o ukládaném trestu v  ustanoveních § 3 odst. 1 a § 63 odst. 1 tr. zákoníku, neboť uložený trest  obecně prospěšných prací ve výměře čtyři sta hodin přesáhl o sto hodin nejvyšší  výměru dovolenou trestním zákoníkem pro trest obecně prospěšných prací, která  je stanovena na tři sta hodin (k dané problematice viz např. rozsudek  Nejvyššího soudu ze dne 22. 9. 2010, sp. zn. 4 Tz 61/2010, rozsudek Nejvyššího  soudu ze dne 16. 2. 2011, sp. zn. 4 Tz 86/2010). 



 Podle § 266 odst. 2 tr. ř. lze proti výroku o trestu stížnost pro porušení  zákona podat jen tehdy, jestliže trest je ve zřejmém nepoměru k stupni  nebezpečnosti činu pro společnost nebo k poměrům pachatele nebo jestliže  uložený druh trestu je v zřejmém rozporu s účelem trestu. 



 Nejvyšší soud v minulosti již vícekrát vyslovil, že je třeba překročení horní  hranice zákonné trestní sazby některého druhu trestu zásadně považovat za  uložení druhu trestu, který je v zřejmém rozporu s jeho účelem ve smyslu § 266  odst. 2 tr. ř. 



 Význam zákonných trestních sazeb spočívá mj. v tom, že každá zákonná trestní  sazba odpovídá stupni nebezpečnosti pro společnost, který je charakteristický  pro trestné činy, pro které lze trest v dané trestní sazbě uložit, její rozmezí  je přitom stanoveno tak, aby směřovala k naplnění účelu takto ukládaného  trestu. K dosažení účelu trestu stanoveného trestním zákonem tedy musí být  správně stanoven nejen druh trestu, ale i jeho výše, pouze správně stanovený  trest v otázce druhu i výše vede k naplnění účelu trestu. Překročení horní  hranice zákonné sazby některého druhu trestu má proto za následek, že takto  stanovený druh trestu zásadně nemůže splnit účel trestu, k jehož naplnění  směřuje zákonem stanovená trestní sazba. 



 Je tedy evidentní, že uložený trest obecně prospěšných prací ve výměře čtyři  sta hodin, který přesahuje o sto hodin zákonnou trestní výměru trestu obecně  prospěšných prací, jenž lze uložit podle nyní účinného trestního zákoníku, je  ve zřejmém rozporu s účelem trestu. 



 Z těchto důvodů Nejvyšší soud podle § 268 odst. 2 tr. ř. vyslovil, že  pravomocným trestním příkazem Okresního soudu v Liberci ze dne 17. 5. 2010, sp.  zn. 2 T 27/2009, byl porušen zákon v ustanoveních § 3 odst. 1 a § 63 odst. 1  tr. zákoníku v neprospěch obviněného. Podle § 269 odst. 2 tr. ř. napadený  trestní příkaz v celém rozsahu zrušil (k nutnosti zrušení celého trestního  příkazu viz rozhodnutí č. 56/2000 Sb. rozh. tr.). Nejvyšší soud pak zároveň  zrušil i všechna další rozhodnutí na zrušený trestní příkaz obsahově  navazující, pokud vzhledem ke změně, k níž došlo zrušením, pozbyla podkladu.  Podle § 270 odst. 1 tr. ř. Okresnímu soudu v Liberci přikázal, aby věc v  potřebném rozsahu znovu projednal a rozhodl a aby při rozhodování o trestu  obviněného respektoval všechna zákonná ustanovení pro ukládání trestu, včetně  ustanovení § 3 odst. 1 a § 63 odst. 1 tr. zákoníku, ale i příslušných  ustanovení trestního zákona. Nejvyšší soud v této souvislosti upozorňuje, že v  novém řízení nemůže dojít ke změně rozhodnutí v neprospěch obviněného, tedy ani  k uložení přísnějšího trestu, neboť Nejvyšší soud vyslovil, že zákon byl  porušen výhradně v neprospěch obviněného (§ 273 tr. ř.). 



   



 	 	 



   

