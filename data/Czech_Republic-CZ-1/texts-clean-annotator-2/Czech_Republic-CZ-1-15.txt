 



  



 Žalobce napadl žalobou podle § 246 odst. 1 zákona č. 99/1963 Sb., občanského soudního řádu  (dále  jen  „o.  s.  ř.“),  rozhodnutí  Krajského  úřadu  Středočeského  kraje,  odboru  územního a stavebního  řízení  (dále  jen  „žalovaný“),  ze  dne  19.  7.  2007,  sp.  zn.  SZ/91657/2007/KUSK ÚSŘ/TK.  Tímto rozhodnutím  žalovaný  zamítl  žalobcovo  odvolání  proti  usnesení Městského úřadu Černošice, odbor územního plánování a stavebního řádu, ze dne 12. 3. 2007, sp.  zn. výst.: 5391/2006/Ku/H.Z./P351/11/Vy,  kterým  byl  žalobce  vyloučen  coby  účastník z řízení  ve  věci  vyvlastnění  pozemkové  parcely  nacházející  se  v katastrálním  území  Hodkovice u Zlatníků ve prospěch České republiky, za účelem trvalého odnětí vlastnického práva vlastníků JUDr. F.  B. a  V.  B.  k těmto  pozemkům  pro  uskutečnění  veřejně  prospěšné  stavby  pro  stavbu silničního okruhu kolem Prahy, stavba SO 513.  



  Ve  své  žalobě  podané  ke  Krajskému  soudu  v Praze  žalobce  brojil  proti  tomu,  že  byl napadeným  rozhodnutím  žalovaného  dotčen  na  svém  právu  být  účastníkem tohoto vyvlastňovacího řízení a zároveň bylo tímto rozhodnutím fakticky zrušeno jeho zástavní právo k předmětným pozemkům, na jehož základě své účastenství ve vyvlastňovacím řízení nárokoval. Žalobce  v  žalobě  navrhoval,  aby  krajský  soud  toto  rozhodnutí  přezkoumal  a  ve  smyslu ustanovení  §  250j  o.  s.  ř.  je  nahradil  rozsudkem,  kterým  bude  usnesení  Městského  úřadu Černošice ze dne 12. 3. 2007 zrušeno.  



 Krajský soud v Praze o této žalobě rozhodl tak, že svým usnesením ze dne 16. 8. 2007 postoupil  věc  Městskému  soudu  v Praze,  když  určil  místní  příslušnost  na  základě  zákona č. 150/2002  Sb.,  soudního  řádu  správního  (dále  jen  „s.  ř.  s.“),  z jehož  §  7  odst.  2  dovodil, že místně příslušným je právě Městský soud v Praze, který vykonává působnost krajského soudu ve správním soudnictví v hlavním městě Praze, kde má žalovaný sídlo, pročež mu věc postoupil podle § 7 odst. 6 s. ř. s. V poučení pak krajský soud uvedl, že lze proti tomuto usnesení brojit kasační stížností. 



 Žalobce se ovšem proti tomuto usnesení ohradil odvoláním, tedy podáním nadepsaným jako  odvolání  a  obsahově  vycházejícím  z  §  205  o.  s.  ř.,  v konkrétní  věci  vnímaném  ve  vztahu k § 204 odst. 2 o. s. ř. Zde připomněl, že napadené správní rozhodnutí bylo vydáno v rámci řízení o vyvlastnění vedeného podle zákona č. 184/2006 Sb., o odnětí nebo omezení vlastnického práva k  pozemku  nebo  ke  stavbě  (zákon  o  vyvlastnění),  z  jehož  §  28  odst.  1  za  použití  §  250 odst. 2 o. s.  ř.,  na  nějž  zákon  o  vyvlastnění  odkazuje,  vyplývá,  že  je  k řízení  v prvním  stupni příslušný  krajský  soud,  v jehož  obvodu  je  nemovitost.  Napadal  také  nesprávnost  poučení v napadeném usnesení krajského soudu, když opravným prostředkem proti rozhodnutí krajského soudu je podle § 201 o. s. ř. odvolání. Navrhl proto, aby bylo usnesení krajského soudu zrušeno. 



  Nejvyšší správní soud posoudil toto podání a shledal, že není přípustné. 



 I  ve  správním  soudnictví  platí,  že  každý  úkon  posuzuje  soud  podle  jeho  obsahu, i když je úkon nesprávně označen (§ 41 odst. 2 o. s. ř. ve vazbě na § 64 s. ř. s.). V případě podání žalobce však neexistuje rozpor mezi obsahem a označením jeho podání; zejména nelze v žádném případě  mít  za  to,  že  by  jeho  podání  bylo  podle  obsahu  kasační  stížností.  Z  označení  podání i jeho  obsahu  je  nepochybně  zřejmé,  že  žalobce  chtěl  podat  odvolání,  tedy  řádný  opravný prostředek charakteristický pro občanské soudní řízení, v němž se chtěl nacházet. 



  Pokud  ovšem  proti  usnesení  Krajského  soudu  v  Praze  o  postoupení  jeho  žaloby Městskému soudu v Praze podal opravný prostředek, kterým podle jeho obsahu i označení bylo odvolání,  a  naopak  se  zjevně  nejednalo  o  kasační  stížnost,  musí  Nejvyšší  správní  soud  toto odvolání usnesením podle § 46 odst. 1 písm. a) s. ř. s. odmítnout pro neodstranitelný nedostatek jedné  z  podmínek  řízení.  Nezbytnost  tohoto  postupu  plyne  i  z dosavadní  judikatury  zdejšího soudu, například z jeho usnesení ze dne 8. 9. 2005, sp. zn. Na 225/2005 (publ. pod č. 765/2006 Sb. NSS): „Podání, jež je podle svého obsahu zjevně odvoláním, a není tak žádným z opravných prostředků upravených  soudním  řádem  správním,  Nejvyšší  správní  soud  odmítne  pro  neodstranitelný  nedostatek  jedné z podmínek řízení [§ 46 odst. 1 písm. a) s. ř. s.].“  Žalobcem podaný opravný prostředek se vzhledem ke svému obsahu vymyká z uzavřeného katalogu opravných prostředků přípustných ve správním soudnictví,  kterými  jsou  kasační  stížnost  a  návrh  na  obnovu  řízení  (srov.  k  tomu  metodicky obdobné  úvahy  obsažené  v  usnesení  Nejvyššího  správního  soudu  ze  dne  29.  7.  2003, sp. zn. Na 779/2003,  a  v  usnesení  Nejvyššího  správního  soudu  ze  dne  19. 2. 2003, sp. zn. 5 A 166/2002; vše dostupné na www.nssoud.cz), přičemž odvolání do katalogu opravných prostředků  ve  správním  soudnictví  naopak  nepatří.  Jedná  se  tak  o  podání  nepřípustné.  Tento nedostatek podmínky řízení nelze odstranit; v řízení nelze proto pokračovat. 



  K závěru  o  nepřípustnosti  žalobcova  odvolání  dospívá  zdejší  soud  i  přesto,  že  již při posuzování  přípustnosti  tohoto  podání  nemohl  přehlédnout,  že  sama  jeho  nepřípustnost je v prvé řadě důsledkem chybného postupu Krajského soudu v Praze.  



  Se  žalobcem  je  totiž  třeba  se  ztotožnit  v tom,  že  dané  správní  řízení,  a  to  včetně rozhodování o vyloučení žalobce jako jeho účastníka, bylo skutečně řízením ve věci vyvlastnění, jehož  soudní  přezkum  měl  podle  ustanovení  §  28  odst.  1  zákona  o  vyvlastnění  probíhat v občanském soudním řízení, a nikoli ve správním soudnictví. Na rozdíl od řízení o vyvlastnění, která  probíhala  do  31.  12.  2006,  tedy  podle  části  čtvrté  dříve  platného  zákona  č.  50/1976, o územním  plánování  a  stavebním  řádu  (starý  stavební  zákon),  v nichž  rozhodnutí  o  omezení vlastnických  práv  bylo  přezkoumáváno  ve  správním  soudnictví  (viz  např.  usnesení  zvláštního senátu zřízeného podle zákona č. 131/2002 Sb., o rozhodování některých kompetenčních sporů, ze  dne  5.  5.  2005,  sp.  zn.  Konf  81/2004,  publ.  pod  č.  676/2005  Sb.  NSS),  řízení  probíhající po 1. 1.  2007  již  mohou  být  přezkoumávána  jedině  v občanském  soudním  řízení  podle  části páté o. s. ř., přičemž toto určení se vztahuje i na řízení, která započala před 1. 1. 2007, nicméně 



 nebyla  do  tohoto  data  dokončena.  To  bylo  konstatováno  např.  v  usnesení  zvláštního  senátu zřízeného  podle  zákona  č.  131/2002  Sb.,  o  rozhodování  některých  kompetenčních  sporů, ze dne 8.  6.  2007,  sp.  zn.  Konf  4/2007  (publ.  pod  č.  1312/2007  Sb.  NSS):  „Počínaje  účinností zákona o vyvlastnění (zákon č. 184/2006 Sb.), tj. ode dne 1. ledna 2007, zanikla příslušnost správních soudů k  přezkumu  zákonnosti  rozhodnutí  o  vyvlastnění  ve  správním  soudnictví.  K  řízení  jsou  příslušné  soudy v občanském  soudním  řízení,  a  to  soudy  krajské,  které  přitom  procesně  postupují  podle  části  páté  občanského soudního řádu (§ 244 a násl. o. s. ř.). To, že vyvlastňovací správní akt byl vydán před rozhodným datem, na tom nic  nemění,  protože  zákon  o  vyvlastnění  tuto  otázku  v  přechodných  ustanoveních  nijak  odchylně  neřešil; proto se od rozhodného data užije v plném rozsahu nová právní úprava.“ I v daném případě tak měla být a byla podána žaloba podle části páté o. s. ř. a krajský soud se měl této žaloby ujmout nikoli coby soud  jednající  ve  správním  soudnictví,  nýbrž  jako  soud  jednající  v občanském  soudním  řízení, jehož příslušnost je určena § 250 odst. 2 o. s. ř., podle nějž platí: „Týkalo-li se řízení před správním orgánem  práva  k  nemovitosti,  je  k  řízení  místně  příslušný  vždy  soud,  v  jehož  obvodu  je  nemovitost.“  Pokud by tak krajský soud učinil, bylo by proti jeho rozhodnutí skutečně přípustné právě odvolání.  



  Krajský soud ovšem žalobu posoudil jako žalobu ve správním soudnictví a přes zjevnou nesprávnost  tohoto  postupu,  jak  byla  zdůvodněna  výše,  nelze  překročit  mez,  že  i  proti  zjevně nesprávnému  rozhodnutí  krajského  soudu  jednajícího  ve  správním  soudnictví  lze  brojit  toliko prostředky,  které  zná  soudní  řád  správní.  Z toho  plyne,  že  jakkoliv  má  Nejvyšší  správní  soud pochopení pro žalobcovu – ostatně správnou – úvahu, že se měl nacházet v rámci občanského soudního  řízení,  čemuž  přizpůsobil  i  volbu  použitých  opravných  prostředků,  nemůže  to  nic změnit  na  tom,  že  fakticky  se  jednalo  o  rozhodnutí  soudu  jednajícího  ve  správním  soudnictví, proti němuž bylo možno brojit jedině kasační stížností, tedy v souladu s poučením obsaženým na konci  napadeného  usnesení  krajského  soudu.  Pokud  by  totiž  byla  proti  usnesení  krajského soudu podána kasační stížnost, byť měl krajský soud správně jednat podle o. s. ř., a nikoli podle s. ř.  s.,  jednalo  by  se  o  situaci  napravitelnou  podobným  způsobem,  jako  se  stalo  rozsudkem zdejšího  soudu  ze  dne  6.  12.  2007,  sp.  zn.  1  As  28/2007  (publ.  na  www.nssoud.cz).  Jestliže se však  žalobce  rozhodl  brojit  proti  usnesení  správního  soudu  opravným  prostředkem označeným a obsahově jsoucím odvoláním, dostal se – byť ne svou vinou – do určité procesní „pasti“.  Jednou  z  podmínek  řízení,  za  nichž  může  soud  jednat  ve  věci,  je  totiž  i  funkční příslušnost  soudu, tutéž věc projednávat  po  sobě  (srov.  usnesení  Vrchního  soudu  v  Praze  ze  dne  26.  2.  2002, sp. zn. 6 A 24/2002,  zveřejněné  v  Soudní  judikatuře  ve  věcech  správních  pod  č.  954/2002 a v Soudní judikatuře č. 2/2002, str. 158; srov. rovněž usnesení Vrchního soudu v Praze ze dne 17. 11. 1997,  sp.  zn.  Na  292/97,  zveřejněné  v  Soudní  judikatuře  ve  věcech  správních pod č. 1041/2002 a v Soudní judikatuře č. 5/2002, str. 453).  V nyní posuzované situaci zde není ani žádný funkčně příslušný soud, který by mohl o tomto odvolání rozhodnout (srov. usnesení Nejvyššího správního soudu ze dne 8. 10. 2003, sp. zn. Na 828/2003, publ. pod č. 107/2004 Sb. NSS).  Jinak  řečeno,  Nejvyšší  správní  soud  nemůže  na  základě  odvolání  napadené  usnesení z důvodů  nastíněných  výše  přezkoumat,  a  musí  je  odmítnout,  neboť  je  odvoláním,  a  nikoli kasační  stížností  či  návrhem  na  obnovu  řízení.  Naopak  soud,  který  by  byl  příslušným k rozhodnutí o odvolání proti rozhodnutí krajského soudu v občanském soudním řízení, zde tedy Vrchní  soud  v Praze,  jehož  příslušnost  by  vyplývala  z  §  10  odst.  2  o.  s.  ř.,  nemůže  posuzovat a případně  rušit  rozhodnutí  Krajského  soudu  v Praze  jako  soudu  jednajícího  ve  správním soudnictví.  



  Za této  situace  nezbývá  zdejšímu  soudu,  než  toto  odvolání  odmítnout,  a  to  s určitým fatalistickým  vědomím  komplikovanosti  procesního  postupu,  který  jediný  je  zákonodárcem umožněn k napravení takto vzniklé situace. Po odmítnutí tohoto odvolání, při vědomí uplynutí lhůty pro podání kasační stížnosti, totiž bude věc nutně skutečně postoupena Městskému soudu v Praze,  jenž  bude  moci  vědomí  své  nepříslušnosti  k jejímu  rozhodnutí  vyjádřit  jedině  formou 



 návrhu podaného ke zvláštnímu senátu zřízenému podle zákona č. 131/2002 Sb., o rozhodování některých kompetenčních sporů, coby jedinému orgánu, který bude moci s konečnou platností určit,  který  soud  je  věcně  a  místně  příslušný  k rozhodování  této  věci,  a  případně  postupovat podle § 5 odst. 3 zákona č. 131/2002 Sb.  



  Nejvyšší  správní  soud  si je  vědom  zdlouhavosti  a  náročnosti  tohoto  postupu, který se však zdá být jediným východiskem z této procesní situace, v níž se žalobce ocitl jednak shora  popsaným  postupem  Krajského  soudu  v Praze,  zejména  však  zákonodárcovým  trváním na dvojkolejnosti  soudního  přezkoumávání  rozhodnutí  správních  orgánů  podle  toho,  na  které straně  těžko  postižitelné  hranice  mezi  veřejným  a  soukromým  právem  se  daná  věc  nachází. Jiný postup,  tedy  shledání  tohoto  odvolání  přípustným,  není  zdejšímu  soudu  soudním  řádem správním  z výše  popsaných  důvodů  umožněn,  a  jakkoli  by  se  takový  postup  mohl  zdát racionálnějším  z hlediska  procesní  ekonomie  a  materiální  spravedlnosti,  nemohou  ani  tato  dvě závažná  hlediska  převážit  fakt,  že  by  se  jednalo  o  postup  nepředpokládaný  zákonem,  a  tudíž rozporný s ústavním imperativem vázanosti výkonu státní moci zákonem obsaženým v článku 2 odst. 3 Ústavy.  



  Z  výše  uvedených  důvodů  Nejvyšší  správní  soud  rozhodl,  jak  ve  výroku  uvedeno, neboť žalobce  podáním  odvolání  zvolil  k  ochraně  svých  práv  zcela  nezpůsobilý  procesní prostředek,  který  mu  ve  správním  soudnictví,  kam  se  proti  své  vůli  a  v rozporu  se  zákonem dostal, nepřísluší, zatímco prostředek, kterého užít mohl, tedy kasační stížnosti, neužil.  



  



  

