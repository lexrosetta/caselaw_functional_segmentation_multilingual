  



   



 Kompetenční žalobou doručenou Nejvyššímu správnímu soudu  dne 20. 9. 2004 se krajský úřad jako žalobce domáhal určení, že žalovaný (Ministerstvo životního prostředí) má  pravomoc  rozhodnout  o  odvolání  proti  rozhodnutí  Městského  úřadu  Prachatice, odboru životního prostředí, čj. ŽP: Vod.231/2/914/03, ze dne 29. 10. 2003, kterým byla změněna ochranná pásma vodárenské nádrže H. n. B. Ze žaloby vyplývá, že proti shora označenému  rozhodnutí  správního  orgánu  I.  stupně  podalo  několik  účastníků  tohoto správního  řízení  odvolání.  Správní  orgán  I.  stupně  dne  26.  1.  2004  podle  §  57  odst.  2 správního  řádu  (č.  71/1967  Sb.)  předložil  odvolání  společně  se  spisovým  materiálem žalobci  jako  odvolacímu  orgánu.  Jak  žalobce  ovšem  dále  připomenul,  zákonem  č. 20/2004 Sb. došlo s účinností od 23. 1. 2004 ke změně zákona č. 254/2001 Sb., o vodách a o změně některých zákonů (vodní zákon). Touto novelizací mimo jiné přešla z obecních úřadů obcí s rozšířenou působností na krajské úřady pravomoc rozhodovat o ochranných pásmech  vodních zdrojů;  žalobce  se  tedy  v dané věci  stal  správním  orgánem  I.  stupně, a proto věc podle § 57 odst. 2 správního řádu (č. 71/1967 Sb.) dne 12. 2. 2004 předložil žalovanému,  který  se  stal  v této  věci  odvolacím  orgánem  [§  58  odst.  1.  správního  řádu (č. 71/1967 Sb.)].  



 Žalovaný  dne  23.  2.  2004  žalobci  sdělil  stanovisko  své  výkladové  komise,  z nějž vyplývá,  že  pokud  bylo  obecním  úřadem  obce  s rozšířenou  působností  vydáno rozhodnutí před účinností zákona č. 20/2004 Sb., a účastník řízení podal proti tomuto rozhodnutí  odvolání,  je  podle  §  58  odst.  1  správního  řádu  (č.  71/1967  Sb.)  k řízení o odvolání  příslušný  ten  vodoprávní  úřad,  jenž  je  nejblíže  vyššího  stupně  nadřízený vodoprávnímu  úřadu,  který  napadené  rozhodnutí  vydal.  K  řízení  o  odvolání  proti rozhodnutí  obecního  úřadu  obce  s rozšířenou  působností  je  proto  za  této  situace  i  za účinnosti zákona č. 20/2004 Sb. příslušný krajský úřad. 



 Žalobce se s výše uvedeným názorem žalovaného neztotožnil a v žalobě mimo jiné vyslovil  svůj  nesouhlas  s  tím,  aby  žalovaný  ze  shodných  právních  předpisů  (platných  a účinných ve fázi rozhodování o odvolání i ve fázi případného nového projednání věci) dovozoval,  že  žalobce  je  kompetentním  orgánem  k vydání  rozhodnutí  ve  stejné  věci v různé  instanci.  Za  účinnosti  zákona  č.  20/2004  Sb.  musí  krajský  úřad  na  jakékoliv úkony, písemnosti či rozhodnutí vydané obecním úřadem obce s rozšířenou působností před účinností zákona č. 20/2004 Sb. pohlížet v době, kdy se již zákon stal účinným, jako na úkony provedené krajským úřadem.  



 Nejvyšší správní soud, s přihlédnutím k vymezení kompetenčního sporu v ustanovení §  97  odst.  1  zákona  č.  150/2002  Sb.,  soudního  řádu  správního  (dále  též  „s.  ř.  s.“), se v prvé řadě musel zabývat otázkou, zda se v dané věci vůbec jedná o žalobcem tvrzený záporný kompetenční spor a nejdříve v této souvislosti musel uvážit, jestli jsou žalobce a žalovaný  vůbec  stranami  kompetenčního  sporu.  Podle  shora  uvedeného  §  97  odst.  1 s. ř. s. stranami kompetenčního sporu jsou: správní úřad a orgán územní, zájmové nebo profesní samosprávy [písm. a)]; orgány územní, zájmové a profesní samosprávy navzájem [písm.  b)];  ústřední  správní  úřady  navzájem  [písm.  c)].  O  který  z uvedených  v úvahu přicházejících kompetenčních sporů se v daném případě podle jeho názoru jedná, žalobce v žalobě neuvedl. 



 Veřejnou správu obecně v České republice vykonávají jednak správní úřady (orgány státní  správy)  a  jednak  orgány  tzv.  veřejnoprávních  korporací  (tedy  orgány  územní popřípadě zájmové či profesní samosprávy). Zatímco pro organizaci státní správy v určité oblasti  je  typická  hierarchicky  vybudovaná  soustava  orgánů  fungující  na  principu nadřízenosti a podřízenosti, mají veřejnoprávní korporace jako subjekty veřejné správy při plnění  svých  úkolů  určitou  nezávislost  nejen  na  ostatních  veřejnoprávních  korporacích, ale též na správních úřadech. Veřejnoprávní korporace sice podléhají státnímu dozoru, ten se  ovšem  v zásadě  omezuje  pouze  na  kontrolu  zákonnosti,  popřípadě  kontrolu hospodaření  s finančními  prostředky  státu  (srov.  Hendrych.,  D.  a  kol.:  Správní  právo. Obecná  část.  5.  rozšířené  vydání,  Praha:  C.  H.  Beck,  2003,  s.  380  -  381).  V důsledku modelu  uplatňovaného  nyní  v České  republice  tzv.  smíšené  územní  veřejné  správy vykonávají  určité  kompetence  státní  správy  i  orgány  územních  samosprávných  celků. Je proto třeba velmi důsledně rozlišovat, kdy určitý orgán územního samosprávného celku vykoná svoji samostatnou (samosprávnou) působnost a kdy vystupuje jako orgán státní správy (vykonává působnost přenesenou). 



 V posuzované  věci  Městský  úřad  v Prachaticích  rozhodoval  o  změně  ochranných pásem  vodárenské  nádrže  v  působnosti  přenesené  (obdobně  to  platí  i  pro  případné rozhodování krajského úřadu). Tuto skutečnost lze jednoznačně dovodit v prvé řadě za použití  systematického  výkladu  příslušného  ustanovení  vodního  zákona:  jestliže  bude krajský  úřad  podle  §  107  písm.  v)  vodního  zákona,  ve  znění  zákona  č.  20/2004  Sb., rozhodovat o ochranných pásmech vodních zdrojů, bude tak činit jako vodoprávní úřad vykonávající státní správu [srov. § 67 odst. 1 písm. g) zákona č. 129/2000 Sb., o krajích (krajské zřízení)]. Uvedené ustanovení § 107 vodního zákona je ostatně součástí hlavy XI. části  první  tohoto  zákona,  nazvané  „Výkon  státní  správy“.  Na orgány  vykonávající veřejnou  správu  je  přitom  třeba  nahlížet  nikoliv  z hlediska  jejich  formálního  vymezení (tedy  krajský  úřad  bezvýjimečně  vždy  vystupující  jako  orgán  územní  samosprávy),  ale nepochybně  je  nezbytné individuálně  v každé  konkrétní  věci  hodnotit,  jaké  pravomoci daný  orgán  právě  vykonává  (srov.  v této  souvislosti  např.  rozhodnutí  Vrchního  soudu v Praze ze dne 15. 6. 2000, Soudní judikatura ve věcech správních č. 1042/2002). Tomu ostatně  odpovídá i  ta  skutečnost,  že  činí-li  orgány  územní  samosprávy  úkony v samostatné  působnosti,  činí  je  na  vlastní  náklady,  zatímco  vykonávají-li  tytéž  orgány přenesenou  působnost  (státní  správu),  dostávají  na  tuto  činnost  finanční  příspěvek ze státního rozpočtu (§ 29 odst. 1 krajského zřízení). 



 Nejvyššímu  správnímu  soudu  je  znám  také  opačný  názor,  který  je  v obecné  rovině v literatuře: „Pokud jde o orgány územní samosprávy, není pro eventuální kompetenční spor rozhodné, zda  jednají  v přenesené  nebo  samostatné  působnosti.“  (Vopálka,  V.,  Mikule,  V.,  Šimůnková,  V., Šolín,  M.:  Soudní  řád  správní.  Komentář.  Praha:  C.  H.  Beck,  2004,  s.  249).  Takovéto pojetí záporného kompetenčního konfliktu ve smyslu § 97 odst. 1 písm. a) s. ř. s. ovšem nelze v posuzovaném případě aplikovat. V dané věci se totiž jedná pouze o spor o výklad některých ustanovení právního předpisu v konkrétně vymezené oblasti státní správy (zde ochrana vodních zdrojů) a pokud by Nejvyšší správní soud akceptoval pojetí, že je věcně příslušný  k rozhodování  takovýchto  sporů,  postupoval  by  tak  v  rozporu  s principy organizace  státní  správy,  jak  byly  popsány  výše.  Kompetenční  spor  v rámci  konkrétně vymezeného  úseku  státní  správy  mezi  nadřízeným  a  podřízeným  správním  úřadem v uvedené podobě tedy ze shora nastíněných důvodů vzniknout nemůže. Nejvyšší správní soud  proto  v této  souvislosti  poznamenává,  že  žalobce  ani  žalovaného  není  možné vzhledem  k pravomocem,  které  v posuzované  věci  vykonávají,  považovat  za  orgány samosprávné  a  lze  tedy  uzavřít,  že  o  případ  kompetenčního  sporu  podle  §  97  odst.  1 písm. a) nebo písm. b) se zde nejedná. 



 Ustanovení  §  97  odst.  1  písm.  c)  s.  ř.  s. v  této  věci  současně  aplikovat  také  nelze, neboť  žalobce  jednoznačně  není  v předmětné  oblasti  státní  správy  ústředním  správním úřadem.  Jak  mimo  jiné  vyplývá  z  rozhodnutí  Nejvyššího  správního  soudu  ze  dne 23. 7. 2004, č. 339/2004 Sb. NSS, jsou „ústředními správními úřady ve smyslu ustanovení § 97 odst. 1 písm. c) s. ř. s. jen ty ústřední orgány státní správy České republiky, které jsou buď zákonem ČNR č. 2/1969 Sb., o zřízení ministerstev a jiných ústředních orgánů státní správy, nebo zvláštním zákonem jako ústřední správní úřad nebo ústřední orgán státní správy výslovně označeny.“ Ústředním správním úřadem na úseku ochrany vodních zdrojů je přitom bezpochyby pouze žalovaný [§ 19 odst. 2 zákona ČNR č. 2/1969 Sb., o zřízení ministerstev a jiných ústředních orgánů státní správy a § 108 odst. 2 písm. h) vodního zákona].  



 Z výše  uvedených  důvodu  tedy  nemohl  mezi  žalobcem  a  žalovaným  vzniknout záporný  kompetenční  spor  ve  smyslu  ustanovení  §  97  s.  ř.  s.,  k jehož  řešení  by  byl příslušný Nejvyšší správní soud, který proto žalobu jako nepřípustnou odmítl [§ 46 odst. 1 písm. d) s. ř. s. ve spojení s § 99 písm. a) s. ř. s.]. 



 Závěrem  Nejvyšší  správní  soud  poznamenává,  že  žalobci  v dané  věci  nezbývá  než respektovat právní názor nadřízeného správního orgánu. Pokud by zákonodárce zamýšlel závazně  určit  orgán,  který  má  pravomoc  dokončit  řízení  a  rozhodnout  o  odvolání  ve zkoumané  věci,  výslovně  by  tak  v přechodných  ustanoveních  zákona  č.  20/2004  Sb. musel učinit (srov. např. čl. CXVIII bod 4. zákona č. 320/2002 Sb., o změně a zrušení některých  zákonů  v souvislosti  s ukončením  činnosti  okresních  úřadů),  k čemuž  ovšem v daném  případě  nedošlo.  Není  přitom  úkolem  soudní  moci  v této  konkrétní  věci jakýmkoliv způsobem zákonodárce nahrazovat. 



 Zbývá dodat, že v řízení o kompetenčních žalobách je osobou zúčastněnou na řízení každý,  kdo byl  účastníkem  řízení, v  němž  kompetenční spor  vznikl,  pokud  sám  žalobu nepodal (§ 98 odst. 5 s. ř. s.). Těchto osob je několik set (zejména jde o vlastníky pozemků sídlící nebo bydlící v katastrálních územích Č. B., P., H., V. a řadě dalších), jejich seznam je uveden v tabelární příloze, která byla k žalobě připojena. Za této situace soud shledal splněnou podmínku § 42 odst. 4 s. ř. s., podle něhož se tehdy, je-li zřejmé, že doručování osobám  zúčastněným  na  řízení  bude  neúměrně  zdlouhavé,  nákladné,  administrativně náročné nebo nemožné, doručí rozhodnutí vyvěšením na úřední desce soudu. Okamžik doručení v takovém případě nastane patnáctým dnem po vyvěšení (§ 50i odst. 1 o. s. ř. a § 64 s. ř. s.). 



 O nákladech řízení rozhodl Nejvyšší správní soudu v souladu s ustanovením § 101 s. ř. s. tak, že žádný z účastníků nemá právo na náhradu nákladů řízení. 



   



  

