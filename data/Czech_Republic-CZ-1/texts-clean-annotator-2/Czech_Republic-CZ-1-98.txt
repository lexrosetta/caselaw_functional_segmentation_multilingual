 



  



  



 1. Rozsudkem Obvodního soudu pro Prahu 1 ze dne 12. 6. 2015, sp. zn. 9 T  46/2008, byl obviněný D. L. uznán vinným trestným činem zvýhodňování věřitele  podle § 256a odst. 1, 2 zákona č. 140/1961 Sb., trestní zákon, účinného do 31.  12. 2009 (dále jen „tr. zák.“), za což byl podle § 256a odst. 2 tr. zák.  odsouzen k trestu odnětí svobody v trvání šesti měsíců, jehož výkon byl podle §  58 odst. 1, § 59 odst. 1 tr. zák. podmíněně odložen na zkušební dobu v trvání  dvanácti měsíců. Podle § 229 odst. 1 tr. ř. byly poškozené Všeobecná zdravotní  pojišťovna ČR, Zdravotní pojišťovna Ministerstva vnitra a společnost Van  Gansewinkel, a. s., odkázány se svými nároky na náhradu škody na řízení ve  věcech občanskoprávních. 



 2. Proti označenému rozsudku, jeho výrokům o vině a trestu, podal obviněný  odvolání. Městský soud v Praze rozsudkem ze dne 9. 11. 2015, sp. zn. 6 To  297/2015, napadený rozsudek podle § 258 odst. 1 písm. b), d) tr. ř. v celém  rozsahu zrušil a podle § 259 odst. 3 tr. ř. znovu rozhodl tak, že obviněného  (za použití § 259 odst. 4 tr. ř.) uznal vinným trestným činem zvýhodňování  věřitele podle § 256a odst. 1 tr. zák. a odsoudil jej podle § 256a odst. 1 tr.  zák. k trestu odnětí svobody v trvání čtyř měsíců, jehož výkon podle § 58 odst.  1, § 59 odst. 1 tr. zák. podmíněně odložil na zkušební dobu v trvání dvanácti  měsíců. Podle § 229 odst. 1 tr. ř. byly poškozené Všeobecná zdravotní  pojišťovna ČR, Zdravotní pojišťovna Ministerstva vnitra a společnost Van  Gansewinkel, a. s., odkázány se svými nároky na náhradu škody na řízení ve  věcech občanskoprávních. 



 3. Podle skutkových zjištění odvolacího soudu se obviněný trestného činu  zvýhodňování věřitele podle § 256a odst. 1 tr. zák. dopustil tím, že v období  od 1. 1. 2006 do 31. 12. 2006 v P., P., jako jediný jednatel společnosti  WONDERLAND, spol. s r. o., IČO: 272 31 682, se sídlem P., P., postupně  upřednostňoval úplnou úhradu pohledávek vybraným věřitelům, a to přesto, že  společnost WONDERLAND, spol. s r. o., byla podle znaleckého posudku nejméně od  31. 12. 2005 předlužena, neboť k tomuto datu měla více věřitelů a nebyla  schopna plnit své peněžité závazky po dobu delší tří měsíců po lhůtě  splatnosti, a společnost tak byla k datu 31. 12. 2005 fakticky v úpadku, a  takto přednostně uhradil 55 společnostem ve výroku o vině specifikovaným celkem  částku 3.357.209,20 Kč, ač uvedená a skutečně zaplacená částka postačovala na  úhradu toliko 68,40 % všech pohledávek, a takto jednal na úkor poměrného  uspokojení 17 poškozených věřitelů ve výroku o vině specifikovaných, jimž  nezaplatil nic, ačkoliv je mohl v částkách ve výroku o vině uvedených poměrně  uspokojit, a tímto svým úmyslným jednáním způsobil poškozeným věřitelům  celkovou škodu ve výši nejméně 1.004.119 Kč, neboť takovou částku při poměrném  uspokojení těchto věřitelů uhradit mohl. 



 4. Pro úplnost je zapotřebí dodat, že shora označené soudy, jakož i Nejvyšší  soud, v posuzované trestní věci již opakovaně rozhodovaly. Označené rozsudky  nalézacího soudu i odvolacího soudu vzešly z řízení, jež následovalo po vrácení  věci státnímu zástupci k došetření a po podání nové obžaloby ve věci dne 3. 11.  2014 pro skutek právně kvalifikovaný jako trestný čin zvýhodňování věřitele  podle § 256a odst. 1, 2 tr. zák. Stalo se tak na základě usnesení Nejvyššího  soudu ze dne 11. 4. 2012, sp. zn. 8 Tdo 316/2012, který z podnětu dovolání  nejvyššího státního zástupce podaného v neprospěch obviněného zrušil rozsudky  Obvodního soudu pro Prahu 1 ze dne 6. 5. 2011, sp. zn. 9 T 46/2008, Městského  soudu v Praze ze dne 19. 10. 2011, sp. zn. 6 To 267/2011, současně zrušil také  všechna další rozhodnutí na ně obsahově navazující, pokud vzhledem ke změně, k  níž došlo zrušením, pozbyla podkladu, a státnímu zástupci Obvodního státního  zastupitelství pro Prahu 1 přikázal, aby věc v potřebném rozsahu znovu  projednal a rozhodl. Obvodní soud pro Prahu 1 rozsudkem ze dne 6. 5. 2011, sp.  zn. 9 T 46/2008, uznal obviněného vinným přečinem neodvedení daně, pojistného  na sociální zabezpečení a podobné povinné platby podle § 241 odst. 1 tr.  zákoníku a odsoudil jej podle § 241 odst. 1 tr. zákoníku k trestu odnětí  svobody na šest měsíců, jehož výkon podle § 81 odst. 1, § 82 odst. 1 tr.  zákoníku podmíněně odložil na zkušební dobu jednoho roku. Z podnětu odvolání  obviněného byl tento rozsudek rozsudkem Městského soudu v Praze ze dne 19. 10.  2011, sp. zn. 6 To 267/2011, podle § 258 odst. 1 písm. b), d) tr. ř. v celém  rozsahu zrušen a podle § 259 odst. 3 písm. b) tr. ř. bylo znovu rozhodnuto tak,  že se obviněný podle § 226 písm. b) tr. ř. zprošťuje obžaloby státního zástupce  Obvodního státního zastupitelství pro Prahu 1 ze dne 12. 9. 2007, sp. zn. 2 ZT  140/2007, pro skutek spočívající v tom, že jako jednatel společnosti  WONDERLAND, spol. s r. o., se sídlem P., P., IČO 27231682, a plátce daně za  zdaňovací období od 1. 4. 2005 do 30. 9. 2006 neuhradil za své zaměstnance: daň  z příjmu fyzických osob ze závislé činnosti a funkčních požitků ve výši 491.370  Kč, a to ke škodě státu zastoupeného Finančním úřadem pro Prahu 1, Štěpánská  28, Praha 1, pojistné na zdravotní pojištění zaměstnanců ve výši 156.295 Kč ke  škodě VZP ČR, Krajská pobočka hl. m. Praha, Na Perštýně 6, Praha 1, pojistné na  sociální pojištění zaměstnanců ve výši 356.487 Kč ke škodě České správy  sociálního zabezpečení PSSZ se sídlem Praha 8 – Trója, Trojská 1997/13a, neboť  skutek není trestným činem.  



 5. S ohledem na námitky obviněného týkající se zákazu reformace in peius, je  třeba rovněž doplnit že v prvotní fázi trestního stíhání obviněného až do 9. 4.  2014, kdy policejní orgán vyhotovil „vyrozumění o změně právní kvalifikace“,  jež bylo obviněnému doručeno dne 22. 5. 2014 (jakož i usnesení o zahájení  trestního stíhání ze dne 12. 5. 2014), bylo proti němu vedeno trestní stíhání  pro skutek kvalifikovaný jako trestný čin trestným činem neodvedení daně,  pojistného na sociální zabezpečení, na zdravotní pojištění a příspěvku na  státní politiku zaměstnanosti podle § 147 odst. 1 tr. zák., popř. přečin  neodvedení daně, pojistného na sociální zabezpečení a podobné povinné platby  podle § 241 odst. 1 tr. zákoníku. Obvodní soud pro Prahu 1 byl při svém  rozhodování (srov. rozsudek ze dne 6. 5. 2011, sp. zn. 9 T 46/2008) již vázán  právním názorem vyjádřeným v usnesení Nejvyššího soudu ze dne 25. 6. 2008, sp.  zn. 8 Tdo 687/2008. Tímto usnesením Nejvyšší soud z podnětu dovolání obviněného  zrušil usnesení Městského soudu v Praze ze dne 22. 1. 2008, sp. zn. 6 To  3/2008, a rozsudek Obvodního soudu pro Prahu 1 ze dne 28. 11. 2007, sp. zn. 9 T  74/2007, jakož i další rozhodnutí na zrušená rozhodnutí obsahově navazující,  pokud vzhledem ke změně, k níž došlo zrušením, pozbyla podkladu, a Obvodnímu  soudu pro Prahu 1 přikázal věc v potřebném rozsahu znovu projednat a  rozhodnout. Je vhodné připomenout, že rozsudkem Obvodního soudu pro Prahu 1 ze  dne 28. 11. 2007, sp. zn. 9 T 74/2007, byl obviněný uznán vinným trestným činem  neodvedení daně, pojistného na sociální zabezpečení, na zdravotní pojištění a  příspěvku na státní politiku zaměstnanosti podle § 147 odst. 1 tr. zák. a  odsouzen podle § 147 odst. 1 tr. zák. k trestu odnětí svobody na osm měsíců,  jehož výkon byl podle § 58 odst. 1 tr. zák. podmíněně odložen na zkušební dobu  stanovenou podle § 59 odst. 1 tr. zák. na osmnáct měsíců. Odvolání obviněného  proti tomuto rozsudku bylo usnesením Městského soudu v Praze ze dne 22. 1.  2008, sp. zn. 6 To 3/2008, podle § 256 tr. ř. zamítnuto. Dlužno také dodat, že  v řízení po přikázání věci dovolacím soudem byl Obvodním soudem pro Prahu 1 dne  22. 10. 2008 pod sp. zn. 9 T 46/2008 vyhlášen další odsuzující rozsudek, jímž  byl obviněný uznán vinným trestným činem neodvedení daně, pojistného na  sociální zabezpečení, na zdravotní pojištění a příspěvku na státní politiku  zaměstnanosti podle § 147 odst. 1 tr. zák., který však byl k odvolání  obviněného usnesením Městského soudu v Praze ze dne 3. 3. 2009, sp. zn. 6 To  497/2008, zrušen a věc byla vrácena soudu prvního stupně k novému projednání a  rozhodnutí. Následovala pak rozhodnutí Obvodního soudu pro Prahu 1 ze dne 6. 5.  2011, sp. zn. 9 T 46/2008, a Městského soudu v Praze ze dne 19. 10. 2011, sp.  zn. 6 To 267/2011, o nichž již byla řeč. 



  



 6. Proti rozsudku Městského soudu v Praze ze dne 9. 11. 2015, sp. zn. 6 To  297/2015, podal obviněný prostřednictvím svého obhájce v zákonné lhůtě  dovolání, v němž odkázal na dovolací důvod uvedený v ustanovení § 265b odst. 1  písm. g) tr. ř. Uvedl, že se brání porušení svého práva na spravedlivý proces,  poněvadž nebyl stíhán, resp. odsouzen, zákonným způsobem a nebylo dostatečně  kompenzováno porušení jeho práva na projednání věci v přiměřené lhůtě. 



 7. Namítl, že z konstrukce skutkové podstaty trestného činu zvýhodňování  věřitele podle § 256a tr. zák. i ze související judikatury (srov. usnesení  Nejvyššího soudu ze dne 10. 3. 2004, sp. zn. 8 Tdo 242/2004, uveřejněné pod č.  6/2005 Sb. rozh. tr.) plyne, že při mnohosti závazků nelze za škodu ve smyslu  citovaného ustanovení považovat celou výši neuspokojených pohledávek  znevýhodněných věřitelů, ale jen tu část, která by těmto věřitelům náležela při  poměrném a rovnoměrném vypořádání v konkurzu. Byť soud v napadeném rozsudku  deklaruje, že při vyčíslení škody podle uvedené zásady postupoval, jeho výpočet  je stižen matematickou chybou. Podle znaleckého posudku činil k 31. 12. 2006  konečný stav neuhrazených závazků společnosti 8.982.347,33 Kč, přičemž do té  doby došlo k úhradě závazků ve výši 4.790.271,31 Kč. Nominál všech závazků  společnosti (uhrazených či neuhrazených) je tvořen součtem obou částek a  představuje částku 13.772.618,64 Kč. Poměrné uspokojení mělo činit pouze 34,78  % (částka 4.790.271,31 Kč k částce 13.772.618,64 Kč), což vyplývá i z obžaloby  státního zástupce ze dne 29. 10. 2014, nikoliv 68,48 %. Dovolatel je  přesvědčen, že soud v důsledku matematické chyby zkreslil v jeho neprospěch  míru poškození věřitelů jednotlivě i v souhrnu. 



 8. Zrekapituloval dosavadní průběh řízení a s poukazem na rozsudek Obvodního  soudu pro Prahu 1 ze dne 6. 5. 2011, sp. zn. 9 T 46/2008, a na následné  zprošťující rozhodnutí odvolacího soudu vytkl, že došlo k porušení zásady  zákazu reformace in peius. Rozsudkem ze dne 6. 5. 2011 byl uznán vinným pro  poškození 3 subjektů, napadeným rozsudkem pro poškození 17 subjektů. Tato  skutečnost se 



ila na výši škody. Nové rozhodnutí o vině a trestu nesmí být  přísnější než zmíněný rozsudek ze dne 6. 5. 2011 (srov. usnesení Vrchního soudu  v Olomouci ze dne 30. 7. 2003, sp. zn. 5 To 66/2003, uveřejněné pod č. 35/2004  Sb. rozh. tr.); zákaz změny k horšímu se vztahuje i na rozsah trestné činnosti  (srov. usnesení Nejvyššího soudu ze dne 18. 1. 2006, sp. zn. 11 Tdo 1158/2005,  uveřejněné pod č. 38/2006 Sb. rozh. tr.). Při bezchybném výpočtu poměrného  uspokojení ve vztahu k pouze 3 subjektům vymezeným v rozsudku ze dne 6. 5. 2011  by výše škody výrazně poklesla. 



 9. Měl za to, že bylo porušeno jeho právo na spravedlivý proces zahrnující  právo na projednání věci v přiměřené lhůtě a na případnou odpovídající  kompenzaci za toto porušení a současně právo na trestní stíhání jen zákonným  způsobem zahrnující právo být případně potrestán jen při respektování zákonných  hledisek vyjádřených v § 39 a násl. tr. zákoníku. První obžaloba byla podána  dne 13. 9. 2007, tj. před více než osmi roky, a časový odstup od trestné  činnosti činí devět let. Odvolací soud kromě toho nezohlednil ani čtyřletý  časový odstup od rozsudku ze dne 6. 5. 2011, když při zachování totožné  zkušební době snížil trest odnětí svobody z šesti měsíců na čtyři. S ohledem na  časové souvislosti je účel trestu více než diskutabilní. Dovolatel část  uloženého trestu již vykonal, přičemž další část bude vykonána do doby  rozhodnutí o dovolání. V této souvislosti poukázal na usnesení Nejvyššího soudu  ze dne 10. 4. 2002, sp. zn. 3 Tz 316/2001 (nikoliv 2011), a na nález Ústavního  soudu ze dne 8. 6. 2010, sp. zn. I. ÚS 2859/09. 



 10. Závěrem namítl, že nebyla prokázána subjektivní stránka trestného činu.  Úmyslné zavinění u trestného činu podle § 256a tr. zák. nelze dovodit v  situaci, kdy dlužník uspokojí jen některého z více věřitelů, ale učiní tak s  předpokladem, že tím vytvoří potřebné podmínky pro získání dostatečných  majetkových hodnot pro uspokojení ostatních věřitelů, a zabrání tak např.  úplnému přerušení výroby (např. platby za dodávky elektrické energie); samotné  přednostní plné uspokojení jednoho z více věřitelů nesolventním dlužníkem ještě  neznačí úmysl zmařit uspokojení ostatních. Z provedeného dokazování přitom  vyplývá, že přednostní platby byly uskutečňovány vůči věřitelům, bez jejichž  uspokojení by došlo k okamžitému zastavení výroby, a že s ostatními věřiteli  byla snaha vyjednat splátkový kalendář. Dovolatel poukázal na okolnosti  neúspěšného podnikání společnosti WONDERLAND, spol. s r. o. (dále jen  „WONDERLAND“), zejména na neseriózní postup pronajímatele prostor, ve kterých  společnost podnikala, a konstatoval, že jeho jednání sice zřejmě lze vytknout  určitou naivitu při prvotních smluvních ujednáních, nikoliv však úmysl trvale a  nastálo poškodit ostatní věřitele. Jeho jednání bylo vedeno snahou zachovat  společnost, generovat zisk a uhradit nesplacené závazky; opačný postup by  ostatně ani nedával smysl.  



 11. Navrhl, aby Nejvyšší soud napadený rozsudek odvolacího soudu zrušil a věc  tomuto soudu přikázal k novému projednání a rozhodnutí. 



 12. Státní zástupce Nejvyššího státního zastupitelství ve vyjádření k dovolání  uvedl, že námitky týkající se výše škody jsou námitkami primárně skutkového  charakteru, jež nelze v rámci dovolacího důvodu podle § 265b odst. 1 písm. g)  tr. ř. uplatňovat, nicméně ani z věcného hlediska nemohou obstát. Odkázal na  závěry usnesení Nejvyššího soudu ze dne 10. 3. 2004, sp. zn. 8 Tdo 242/2004,  uveřejněného pod č. 6/2005 Sb. rozh. tr., podle nějž škoda jako zákonný znak  zvýhodňování věřitele podle § 256a trestního zákona představuje rozdíl mezi  částkou, kterou byla uspokojena pohledávka zvýhodněného věřitele, a částkou,  která by tomuto věřiteli náležela při poměrném a rovnoměrném vypořádání v  konkursu, a poznamenal, že dovolatel se v konečném důsledku domáhá změny  rozhodnutí ve svůj neprospěch, tvrdí-li, že přednostně uspokojeným věřitelům  nenáleželo 68,4 %, ale pouze 34,78 % z částky, která jim byla vyplacena. Podle  státního zástupce by takový postup nepochybně vedl ke stanovení podstatně vyšší  škody, než jaká byla v soudním rozhodnutí uvedena.  



 13. Za námitky uplatněné mimo rámec citovaného dovolacího důvodu pak označil  rovněž výtky vztahující se k údajnému porušení zákazu reformace in peius.  Přesto konstatoval, že novým rozhodnutím nedošlo ke zhoršení situace obviněného  oproti situaci nastolené rozsudkem ze dne 6. 5. 2011. Přisvědčil dovolateli, že  pro řízení následující po kasačním rozhodnutí Nejvyššího soudu ze dne 11. 4.  2012, sp. zn. 8 Tdo 316/2012, ve vztahu k rozsudku ze dne 6. 5. 2011 skutečně  platil zákaz reformace in peius, a nesmělo tak dojít k žádné změně k horšímu ve  výroku o vině, tj. v právní kvalifikaci a ve skutkových zjištěních, ani ve  výroku o trestu (jiné výroky, např. o náhradě škody, nové ani dřívější  rozhodnutí neobsahuje). V posuzované věci byl ale dovolatel dřívějším  rozhodnutím uznán vinným přečinem podle § 241 odst. 1 tr. zákoníku, který je  ohrožen trestem odnětí svobody v sazbě až na tři léta (bez spodní hranice) nebo  zákazem činnosti, přičemž v novém řízení byl uznán vinným trestným činem  zvýhodňování věřitele podle § 256a odst. 1 tr. zák., jenž je ohrožen trestem  odnětí svobody v sazbě až na jeden rok (rovněž bez spodní hranice) nebo  peněžitým trestem. Ze srovnání trestních sazeb, když navíc u obou trestných  činů je v obecné rovině možné uložení jiného trestu nežli trestu odnětí svobody  jako trestu samostatného, jednoznačně vyplývá, že v novém řízení byl dovolatel  uznán vinným trestným činem výrazně mírněji trestným. I když je s ohledem na  rozdílnost formálních znaků obou zmíněných trestných činů dán podstatně odlišný  okruh poškozených subjektů, celková výše škody byla v obou rozhodnutích  vymezena shodně. Trest odnětí svobody byl při stanovení shodné (podle zákona  nejkratší možné) zkušební doby dovolateli vyměřen o jednu třetinu mírnější  nežli dřívějším rozhodnutím.    



 14. Výtky stran porušení práva na projednání věci v přiměřené lhůtě lze podle  státního zástupce pod uplatněný dovolací důvod podřadit jen při jeho  extenzivním výkladu. Dovolatel navíc neuvedl, zda namítá nepřípustnost  trestního stíhání nebo nedostatečnou kompenzaci porušení jeho práva [nehledě na  to, že pokud by vytýkal nepřípustnost trestního stíhání, měl by uplatnit  dovolací důvod podle § 265b odst. 1 písm. e) tr. ř. a specifikovat, o který  důvod nepřípustnosti podle § 11 tr. ř. se podle něj jedná]. Státní zástupce  poznamenal, že porušení práva na projednání věci v přiměřené lhůtě nezakládá  důvod nepřípustnosti trestního stíhání podle § 11 tr. ř. ani podle žádného  jiného ustanovení trestního řádu. Takovýto důvod nepřípustnosti trestního  stíhání bývá někdy dovozován z § 11 odst. 1 písm. j) tr. ř. s odkazem na čl. 6  odst. 1 Úmluvy o ochraně lidských práv a základních svobod (dále jen „Úmluva“).  Ani v případě porušení práva na projednání věci v přiměřené lhůtě zakotveného v  ustanovení čl. 6 odst. 1 Úmluvy však nelze obligatorně dovozovat nutnost  zastavení trestního stíhání vyplývající z nepřípustnosti trestního stíhání z  důvodu uvedeného v § 11 odst. 1 písm. j) tr. ř. Zmíněné ustanovení lze  aplikovat pouze v případě, kdy některá vyhlášená mezinárodní smlouva, kterou je  Česká republika vázána, stanoví povinnost zastavit trestní stíhání výslovně a  jednoznačně. Citovaný čl. 6 odst. 1 Úmluvy však žádnou takovouto jednoznačnou  povinnost nestanoví (srov. usnesení Nejvyššího soudu ze dne 5. 12. 2002, sp.  zn. 5 Tdo 1020/2002). Státní zástupce v této souvislosti konstatoval, že  ačkoliv délku předmětného trestního řízení nepovažuje za uspokojivou, má za to,  že uložením velmi krátkého trestu odnětí svobody podmíněně odloženého na  nejkratší možnou zkušební dobu bylo dovolateli porušení jeho práva na  projednání věci v přiměřené lhůtě dostatečně kompenzováno. Již rozsudkem ze dne  6. 5. 2011 mu byl uložen velmi mírný trest, a při novém projednání věci proto  nebyl dán prostor pro jeho další výrazné snížení. 



 15. Pokud jde o námitky týkající se subjektivní stránky trestného činu, podle  mínění státního zástupce vycházejí do značné míry z dovolatelových vlastních  skutkových hodnocení okolností podnikání a příčin podnikatelského neúspěchu  společnosti WONDERLAND. Z věcného hlediska navíc podle něj nejsou důvodné.  Přestože ne každé přednostní uspokojení jen některého z více věřitelů dlužníkem  v úpadku naplňuje skutkovou podstatu trestného činu podle § 256a tr. zák.  (resp. § 223 tr. zákoníku), o beztrestnosti takového jednání lze uvažovat pouze  v případě, že dlužník takto postupuje s odůvodněným předpokladem získání  dalších prostředků potřebných k uspokojení splatných pohledávek jednotlivých  věřitelů. Nestačí jen obecné, ničím nepodložené a nereálné očekávání a  spoléhání se na náhodu. Ani ze skutkových zjištění soudů, ani z výkladu  dovolatele přitom nevyplývají žádné konkrétní okolnosti, na základě kterých by  dovolatel mohl důvodně spoléhat, že přednostní uspokojení jen některých  pohledávek povede k nějakému zásadnímu obratu v ekonomické situaci a  solventnosti společnosti. Státní zástupce v této souvislosti odkázal na  usnesení Nejvyššího soudu ze dne 11. 4. 2012, sp. zn. 8 Tdo 316/202, v němž  dovolací soud konstatoval, že společnost byla v ekonomicky špatné situaci od  samého začátku její činnosti a nejpozději od přelomu roku 2005 a 2006 bylo  zcela zjevné, že se dostává do ekonomicky naprosto neřešitelné situace, resp.  že od této doby neexistoval prakticky žádný reálně představitelný způsob řešení  jejího deficitu. Dovolací soud rovněž upozornil, že podnikatel je povinen  přizpůsobit svoje podnikání tomu, aby byl schopen plnit svoje závazky, a pokud  tak není schopen učinit, je povinen podnikání ukončit, přičemž současně  konstatoval, že dovolatel na vzniklou situaci nijak nereagoval, neboť svoje  podnikání nijak nezredukoval a k jeho ukončení vedlo až vykázání dovolatele z  pronajatých prostor (str. 8 a 10 usnesení). Státní zástupce uzavřel, že s  ohledem na skutková zjištění soudů je zjevné, že dovolatel nemohl reálně  očekávat, že přednostní uhrazení některých závazků povede k pozitivnímu obratu  v podnikání společnosti, ale naopak musel předpokládat, že přednostní úhrada  některých pohledávek povede k tomu, že alespoň částečná, resp. poměrná úhrada  ostatních pohledávek tím bude znemožněna. 



 16. Navrhl, aby Nejvyšší soud dovolání obviněného odmítl podle § 265i odst. 1  písm. e) tr. ř. jako dovolání zjevně neopodstatněné. 



  



 17. Nejvyšší soud jako soud dovolací zjistil, že dovolání je podle § 265a tr.  ř. přípustné, že je podala včas oprávněná osoba a že splňuje náležitosti obsahu  dovolání ve smyslu § 265f odst. 1 tr. ř. Shledal však, že dovolání je v rozsahu  uplatněných námitek zjevně neopodstatněné. 



  



 18. Podle § 265b odst. 1 písm. g) tr. ř. lze dovolání podat, jestliže  rozhodnutí spočívá na nesprávném právním posouzení skutku nebo jiném nesprávném  hmotněprávním posouzení. Výklad tohoto ustanovení v kontextu dalších důvodů  dovolání obsažených v ustanovení § 265b tr. ř. standardně vychází z úvahy, že  dovolání je opravným prostředkem mimořádným a odpovídají tomu i zákonem  stanovené podmínky rozhodování o něm. Dovolání je zákonem určeno k nápravě  procesních a právních vad rozhodnutí vymezených v § 265a tr. ř., není (a ani  nemůže být) další instancí přezkoumávající skutkový stav v celé šíři. Procesně  právní úprava řízení před soudem prvního stupně a posléze před soudem odvolacím  poskytuje dostatečný prostor k tomu, aby se skutkovou stránkou věci nemusel (a  vzhledem k právní úpravě rozhodování o dovolání ani neměl) zabývat Nejvyšší  soud v řízení o dovolání.   19. V mezích uplatněného dovolacího důvodu lze namítat, že skutek, jak byl  soudem zjištěn, byl nesprávně právně kvalifikován jako trestný čin, ačkoliv o  trestný čin nejde, nebo jde o jiný trestný čin, než kterým byl obviněný uznán  vinným. Na podkladě tohoto dovolacího důvodu nelze přezkoumávat a hodnotit  správnost a úplnost skutkových zjištění, na nichž je napadené rozhodnutí  založeno, ani prověřovat úplnost provedeného dokazování a správnost hodnocení  důkazů ve smyslu ustanovení § 2 odst. 5, 6 tr. ř., poněvadž tato činnost soudu  spočívá v aplikaci ustanovení procesních, nikoliv hmotně právních. Proto je též  dovolací soud vázán skutkovými zjištěními soudu prvního stupně, eventuálně  soudu odvolacího, a těmito soudy zjištěný skutkový stav je pro něj východiskem  pro posouzení skutku z hlediska hmotného práva. Vedle vad, které se týkají  právního posouzení skutku, lze vytýkat též „jiné nesprávné hmotněprávní  posouzení“. Rozumí se jím zhodnocení otázky, která nespočívá přímo v právní  kvalifikaci skutku, ale v právním posouzení jiné skutkové okolnosti mající  význam z hlediska hmotného práva. Současně platí, že obsah konkrétně  uplatněných námitek, o něž se opírá existence určitého dovolacího důvodu, musí  věcně odpovídat zákonnému vymezení takového dovolacího důvodu podle § 265b tr.  ř., nestačí jen formální odkaz na příslušné ustanovení obsahující některý z  dovolacích důvodů. 



 20. Z hlediska napadeného rozsudku odvolacího soudu a obsahu dovolání je  významnou otázkou, zda postup odvolacího soudu při určování škody, kterou  obviněný svým jednáním popsaným ve skutkové větě výroku o vině v rozsudku  odvolacího soudu způsobil, byl správný. Obviněný vytkl, že odvolací soud  pochybil při výpočtu poměrného uspokojení vyjádřeného v procentech. Měl za to,  že poměrné uspokojení nepředstavovalo 68,4 %, nýbrž pouze 34,78 %. Vychází z  toho, že konečný stav neuhrazených závazků činil k 31. 12. 2006 8.982.347,33 Kč  a že do té doby došlo k úhradě závazků ve výši 4.790.271,31 Kč.  



 21. Trestného činu zvýhodňování věřitele podle § 256a odst. 1 tr. zák. se  dopustí, kdo jako dlužník, který není schopen plnit své splatné závazky, zmaří,  byť i jen částečně, uspokojení svého věřitele tím, že zvýhodní jiného věřitele.  Nejvyšší soud ponechává v daných souvislostech stranou pozornosti otázku časové  působnosti trestního zákona, k níž se již v minulosti v usnesení ze dne ze dne  11. 4. 2012, sp. zn. 8 Tdo 316/2012, vyjadřoval, poněvadž ta nebyla předmětem  dovolacích námitek. 



 22. Nejvyšší soud konstatuje, že se se způsobem, kterým odvolací soud určil  procentuální výši poměrného uspokojení, v zásadě ztotožňuje. Z konstantní  judikatury, na niž přiléhavě odkázali obviněný i státní zástupce (viz citované  č. 6/2005 Sb. rozh. tr.), vyplývá, že v případě trestného činu zvýhodňování  věřitele podle § 265a odst. 1, 2 tr. zák. představuje škodu rozdíl mezi  částkou, kterou byla uspokojena pohledávka zvýhodněného věřitele, a částkou,  která by tomuto věřiteli náležela při poměrném a rovnoměrném vypořádání v  konkursu (§ 32 zákona č. 328/1991 Sb., o konkursu a vyrovnání, účinného do 31.  12. 2007), protože právě tento rozdíl představuje částku, o niž byli ostatní  věřitelé poškozeni. Odvolací soud, aby zjistil výši poměrného uspokojení,  sečetl částku tvořící souhrn splatných pohledávek, jež obviněný uhradil, tj.  3.357.209,20 Kč, a částku tvořící souhrn splatných pohledávek, jež jmenovaný  neuhradil, tj. 1.551.015 Kč, a poté určil, kolik procent činí z výsledku, tj. z  částky 4.908.224,20 Kč, částka 3.357.209,20 Kč. Při takovém matematickém  postupu dospěl ke správnému závěru, že poměrné uspokojení činilo 68,40 %. Pokud  jde ale o samotnou škodu, závěr odvolacího soudu nelze shledat zcela správným.  Jestliže totiž škodu představuje rozdíl mezi částkou, kterou byla uspokojena  pohledávka zvýhodněného věřitele, a částkou, která by tomuto věřiteli náležela  při poměrném a rovnoměrném vypořádání v konkursu, musela škoda v posuzované  věci činit rozdíl mezi částkou, kterou obviněný zvýhodněným věřitelům uhradil,  tj. částkou 3.357.209,20 Kč, a částkou, která by těmto zvýhodněným věřitelům  náležela při poměrném uspokojení, tj. částkou 2.296.331,09 Kč (68,40 % z  3.357.209,20 Kč). Odvolací soud však za škodu označil částku, která by při  poměrném uspokojení náležela věřitelům, jejichž pohledávky obviněný neuhradil;  namísto částky 1.060.878,11 Kč (3.357.209,20 Kč – 2.296.331,09 Kč) považoval za  škodu částku 1.060.894 Kč. Uvedené pochybení ale na stanovení výše škody stejně  nemělo vliv. 



 23. Odvolací soud, při důsledném respektování zákazu reformace in peius, za  škodu fakticky označil částku 1.004.119 Kč, kterou obviněný podle rozsudku  Obvodního soudu pro Prahu 1 ze dne 6. 5. 2011, sp. zn. 9 T 46/2008, způsobil  přečinem neodvedení daně, pojistného na sociální zabezpečení a podobné povinné  platby podle § 241 odst. 1 tr. zákoníku, a tuto částku učinil součástí skutkové  věty výroku o vině. Při respektování zásady zákazu reformace in peius navíc  jednání obviněného kvalifikoval jako trestný čin podle § 256a odst. 1 tr. zák.,  jehož zákonným znakem není způsobení škody. Za trestný čin podle § 256a odst.  1, 2 tr. zák., jímž byl obviněný uznán vinným rozsudkem nalézacího soudu, lze  uložit trest odnětí svobody v rozmezí od šesti měsíců do tří let. Za trestný  čin podle § 241 odst. 1 tr. zákoníku, jímž byl uznán vinným citovaným rozsudkem  ze dne 6. 5. 2011, lze uložit trest odnětí svobody až na tři léta nebo zákaz  činnosti. Vzhledem k tomu, že proti rozsudku ze dne 6. 5. 2011 podal odvolání  toliko obviněný, a novým rozhodnutím tak v žádném případě nemohlo dojít ke  změně k horšímu, ať už ve výroku o vině či trestu, odvolací soud s výslovným  odkazem na ustanovení § 259 odst. 4 tr. ř., které obsahuje zákaz reformace in  peius, uznal jej vinným mírnějším trestným činem podle § 256a odst. 1 tr. zák.,  jenž je ohrožen trestem odnětí svobody v sazbě až na jeden rok nebo peněžitým  trestem. Lze proto uzavřít, že ani v pořadí druhá výtka obviněného, podle níž  došlo v porovnání s rozsudkem ze dne 6. 5. 2011 k rozšíření okruhu poškozených  a k navýšení škody a v důsledku toho k porušení zásady zákazu reformace in  peius, tak nemůže obstát. Jak správně poznamenal státní zástupce Nejvyššího  státního zastupitelství, formální znaky trestných činů podle § 241 odst. 1 tr.  zákoníku a podle § 256a odst. 1 tr. zák. jsou rozdílné, a okruh poškozených  subjektů je tudíž podstatně odlišný. Rozšíření okruhu poškozených se nadto na  výši škody nikterak ne



ilo a způsobení škody nebylo z hlediska použité  právní kvalifikace relevantní.  



 24. Z hlediska napadeného rozsudku odvolacího soudu a obsahu dovolání je další  významnou otázkou, zda jednání obviněného naplnilo subjektivní stránku  stíhaného trestného činu. Obviněný totiž s poukazem na to, že úmyslné zavinění  u trestného činu podle § 256a tr. zák. nelze dovodit v situaci, kdy dlužník  uspokojí jen některého z více věřitelů, ale učiní tak s předpokladem, že tím  vytvoří potřebné podmínky pro získání dostatečných majetkových hodnot pro  uspokojení ostatních věřitelů, a zabrání tak např. úplnému přerušení výroby,  namítl, že přednostní platby uskutečňoval vůči věřitelům, bez jejichž  uspokojení by došlo k okamžitému zastavení výroby, že s ostatními věřiteli se  snažil vyjednat splátkový kalendář a že jeho jednání bylo vedeno snahou  zachovat společnost, generovat zisk a uhradit nesplacené závazky.     



 25. V obecné rovině je vhodné uvést, že trestný čin podle § 256a tr. zák.  vyžaduje po subjektivní stránce úmysl. Pachatel jako dlužník musí jednat se  záměrem vyhnout se poměrnému uspokojení ostatních věřitelů a chce tím alespoň  částečně zmařit uspokojení jejich pohledávek, případně si je vědom toho, že  jeho jednání může mít takový následek, a pro případ, že jej způsobí, je s tím  srozuměn (srov. rozhodnutí č. 10/2003 Sb. rozh. tr.). Na uvedený úmysl lze  usuzovat jen ze všech okolností, za nichž dlužník, který není schopen plnit své  splatné závazky, přednostně uspokojil jednoho z více svých věřitelů. O  srozumění pachatele v tomto smyslu mohou svědčit jeho konkrétní kroky, např.  pokud jednal s vědomím existence četných dluhů, své neschopnosti hradit je a s  vědomím podaného návrhu na prohlášení konkursu na jeho majetek. Požadovaný  úmysl by ale nebylo možné dovodit za situace, jestliže dlužník plně uspokojil  jen některého z více věřitelů, ovšem učinil tak s odůvodněným předpokladem, že  tím vytvoří potřebné podmínky pro získání dostatečných majetkových hodnot pro  uspokojení ostatních věřitelů a zabrání např. úplnému přerušení výroby (např.  když pro ten účel uspokojí závazky vyplývající z dodávek elektrické energie).  Samotné přednostní plné uspokojení jen jednoho z více věřitelů nesolventním  dlužníkem tedy ještě neznamená, že se tak stalo s úmyslem zmařit uspokojení  ostatních věřitelů. Vždy je třeba zkoumat všechny konkrétní okolnosti a důvody  uspokojení jen některého z více věřitelů insolventním dlužníkem. 



 26. Nutno zdůraznit, že Nejvyšší soud se naplněním subjektivní stránky v daném  případě zabýval ve svém předchozím usnesení ze dne 11. 4. 2012, sp. zn. 8 Tdo  316/2012, a na nyní uplatněné námitky obviněného v podstatě již reagoval. Lze  tedy pouze připomenout, že ze shromážděných důkazů je zjevné, že v posuzovaném  případě byla společnost WONDERLAND v ekonomicky velmi špatné situaci po celou  dobu osmnácti měsíců její činnosti, a to již prakticky od samého počátku,  přičemž nepoměr mezi náklady a výnosy byl natolik markantní, že minimálně od  přelomu roku 2005 a 2006 neexistoval prakticky žádný reálně představitelný  způsob pozitivního vyřešení jejího deficitu. Obviněný na tuto situaci nijak  přiměřeně nereagoval, své podnikání ani jeho rozsah nikterak nezredukoval a  kupř. zaměstnancům, jejichž počet ani nijak významně nesnížil, vyplácel plné  mzdy, ačkoliv naplněnost komplexu byla do konce roku 2005 maximálně cca 300  osob z 2.100, tedy do 15 % plné kapacity, v důsledku čehož i vytíženost provozu  musela být podstatně nižší, než bylo plánováno. K přiměřené reakci obviněného  nevedl ani nepříznivý vývoj situace a k ukončení podnikání jej donutilo až  jednání třetích osob, totiž jeho vykázání z pronajatých prostor majitelem  budov. Stěží tak lze označit počínání obviněného za smysluplné a racionálně  podložené, pakliže si nevytvořil základní podmínky pro pozitivní obrat v  podnikání ani tím, že by v roce 2006 řádně platil společnosti Lighthouse Vltava  za pronájem nebytových prostor. Obviněný hradil některé závazky zcela, zatímco  jiné nehradil vůbec, a to i v době, kdy ekonomická situace společnosti již byla  zcela beznadějná a společnost se prakticky nacházela v úpadku. Jeho  argumentace, podle níž přednostní platby uskutečňoval vůči věřitelům, bez  jejichž uspokojení by došlo k okamžitému zastavení výroby, tak nemůže obstát.  Obviněný neplatil ani za pronájem nebytových prostor, přičemž nelze pochybovat  o tom, že na včasném a řádném uhrazení nájmu byla existence provozu závislá.  



 27. Odvolací soud v napadeném rozsudku vyvodil, že obviněný jednal minimálně v  úmyslu nepřímém. Nejvyšší soud se s jeho závěrem ztotožňuje a dodává, že  obviněný si byl přinejmenším vědom, že jeho jednání může vést ke zmaření  pohledávek ostatních věřitelů, a pro případ, že takové zmaření způsobí, byl s  tím srozuměn [§ 4 písm. b) tr. zák.]. 



 28. Konečně dovolací soud neshledal důvodnou ani námitku obviněného, podle níž  bylo porušeno jeho právo na spravedlivý proces zahrnující právo na projednání  věci v přiměřené lhůtě a na případnou odpovídající kompenzaci za toto porušení  a současně právo na trestní stíhání jen zákonným způsobem zahrnující právo být  případně potrestán jen při respektování zákonných hledisek vyjádřených v § 39 a  násl. tr. zákoníku. 



 29. Především je třeba uvést, že výtku, podle níž bylo trestní stíhání  obviněného vzhledem k nepřiměřené délce trestního řízení nepřípustné a mělo být  zastaveno (viz odkaz obviněného na rozhodnutí Nejvyššího soudu sp. zn. 7 Tz  316/2011 a Ústavního soudu sp. zn. I. ÚS 2859/09), nelze subsumovat pod  uplatněný důvod dovolání podle § 265b odst. 1 písm. g) tr. ř., nýbrž (s jistou  benevolencí) pod dovolací podle § 265b odst. 1 písm. e) tr. ř. Za daných  okolností ale není významné, zda námitku spočívající v tvrzení, že nepřiměřená  délka řízení nenalezla patřičný reflex ve výroku o trestu, lze podřadit pod  důvod dovolání, jelikož nemůže být dovolacím soudem ignorována (k tomu viz  např. nálezy Ústavního soudu ze dne 31. 3. 2010, sp. zn. II. ÚS 855/08, ze dne  8. 6. 2010, sp. zn. I. ÚS 2859/09 aj.). 



 30. Podle § 265b odst. 1 písm. e) tr. ř. lze dovolání podat, bylo-li proti  obviněnému vedeno trestní stíhání, ačkoliv podle zákona bylo nepřípustné.  Okolnosti, za kterých je trestní stíhání nepřípustné, v důsledku čehož je nelze  zahájit, a bylo-li již zahájeno, nelze v něm pokračovat a musí být zastaveno,  jsou uvedeny v ustanovení § 11 tr. ř. Důvody pro zastavení trestního stíhání  jsou v ustanovení § 11 tr. ř. vymezeny taxativně, pozitivně a výslovně;  představují kogentní úpravu a je zapotřebí je chápat jako průlom do zásady  oficiality (§ 2 odst. 4 tr. ř.), která patří mezi základní zásady trestního  řízení. 



 31. Podle § 11 odst. 1 písm. j) tr. ř. trestní stíhání nelze zahájit, a bylo-li  již zahájeno, nelze v něm pokračovat a musí být zastaveno, stanoví-li tak  vyhlášená mezinárodní smlouva, kterou je Česká republika vázána. Odkaz na  mezinárodní smlouvu v tomto ustanovení znamená, že v textu vyhlášené  mezinárodní smlouvy musí být nepřípustnost trestního stíhání zakotvena  explicitně a nelze ji dovozovat jako možný prostředek nápravy vzniklého  pochybení.  



 32. Nejvyšší soud nezpochybňuje, že porušení práva na projednání věci v  přiměřené lhůtě ve smyslu článku 6 odst. 1 Úmluvy je významným zásahem do  principů zaručujících právo na spravedlivý proces. Nedůvodné průtahy a  nepřiměřená délka trestního řízení jsou závažným a nežádoucím jevem, který  nejenže v obecné rovině odporuje smyslu práva obviněného (ale i poškozeného) na  spravedlivý proces, ale je i v rozporu se základními zásadami trestního práva a  odporuje účelu trestního řízení. Úmluvu však nelze považovat za takový druh  mezinárodní smlouvy, který předpokládá ustanovení § 11 odst. 1 písm. j) tr. ř.,  a to především proto, že žádné z jejích ustanovení neobsahuje sankci  spočívající v zastavení trestního stíhání v důsledku porušení práva na  spravedlivý proces vyjádřeného v článku 6 odst. 1 této Úmluvy. Pro úplnost je  třeba dodat, že ve zcela výjimečných až extrémních případech by bylo možné  dovodit zastavení trestního stíhání s odkazem na článek 6 Úmluvy pouze za  použití analogie, která je v trestním právu procesním zásadně přípustná. 



 33. Přiměřenost délky řízení je judikaturou Evropského soudu pro lidská práva  (dále též jen „ESLP“) posuzována s ohledem na konkrétní okolnosti případu s  přihlédnutím ke kriteriím zakotveným v judikatuře tohoto soudu, jimiž jsou:  složitost případu, chování stěžovatele a postup státních orgánů a to, oč se  stěžovateli ve sporu jedná, tj. co je pro něj v sázce (viz např. Eckle proti  Německu, č. 8130/78, rozsudek ze dne 15. 7. 1982, Capuano proti Itálii, č.  9381/81, rozsudek ze dne 25. 6. 1987; Idrocalce S. r. l. proti Itálii, č.  12088/86, rozsudek ze dne 27. 2. 1992; Kudła proti Polsku, č. 30210/96,  rozsudek velkého senátu ze dne 26. 10. 2000; Wloch proti Polsku, č. 27785/95,  rozsudek ze dne 19. 10. 2000). 



 34. Z relevantní judikatury ESLP je však možno vyčíst, že v případě porušení  práva na přiměřenou délku řízení, přičemž tento závěr je vždy individuální,  vyslovuje soud porušení Úmluvy, případně přizná spravedlivé zadostiučinění.  ESLP ale akceptuje, že dostatečnou formou kompenzace – na úrovni vnitrostátní  úpravy smluvních států ? může být i zmírnění trestu, jestliže je soud použije  výslovně proto, že bylo porušeno právo na projednání věci v přiměřené lhůtě, a  uvede, v jaké míře byl trest z tohoto důvodu zmírněn (viz výše označený  rozsudek Eckle proti Německu z 15. 7. 1982, srov. též Repík, B.: K otázce  právního prostředku nápravy při překročení přiměřené lhůty řízení. Bulletin  advokacie, 6-7/2001, str. 13). Za těchto podmínek má ESLP za to, že smluvní  stát poskytl dostatečnou ochranu právům vyplývajícím z Úmluvy s tím důsledkem,  že stěžovatel ztrácí postavení poškozeného podle čl. 34 (dříve čl. 25) Úmluvy a  tím i legitimaci k podání stížnosti. V rozsudku ze dne 26. 6. 2001 ve věci Beck  proti Norsku, č. 26390/95, formuloval Evropský soud pro lidská práva vztah mezi  porušením práva na vyřízení věci v přiměřené lhůtě a jeho kompenzací v podobě  stanovení výše trestu ještě přesněji, když uvedl, že zmírnění trestu nezbavuje  jednotlivce postavení poškozeného podle čl. 34 Úmluvy, avšak z tohoto obecného  pravidla existuje výjimka, pokud národní orgány dostatečně průhledným způsobem  konstatovaly porušení pravidla přiměřené délky řízení a toto pochybení již  kompenzovaly zmírněním trestu, a to výslovným a měřitelným způsobem. Je-li  splněna taková podmínka, dospívá ESLP k závěru, že čl. 6 odst. 1 Úmluvy nebyl  porušen. 



 35. Ústavní soud ve svém nálezu ze dne 31. 3. 2005, sp. zn. I. ÚS 554/04,  opíraje se o tyto poznatky, zdůraznil, že ochrana práva na přiměřenou délku  řízení podle čl. 6 odst. 1 Úmluvy, resp. kompenzace jeho porušení, může být  dosažena i prostředky, jež jsou vlastní trestnímu právu. Je proto povinností  obecných soudů využít všech takových prostředků, které jim trestní právo  poskytuje, k tomu, aby vedle práva na osobní svobodu bylo rovněž kompenzováno  porušení práva na projednání věci v přiměřené lhůtě. To vše takovým způsobem,  aby byla především zajištěna ochrana základních práv obviněného a současně  vyloučeno nastoupení mezinárodněprávní odpovědnosti České republiky za porušení  závazků plynoucích z Úmluvy. 



 	36. Ve světle těchto východisek dovolací soud nahlížel i na postavení  obviněného a na jím předkládané námitky jím nezaviněné nepřiměřené délky  řízení, jež nelze v tomto rozsahu označit jinak než jako opodstatněné. Obviněný  se jednání popsaného ve skutkové větě výroku o vině v rozsudku odvolacího soudu  dopustil v období od 1. 1. 2006 do 31. 12. 2006. Trestní řízení bylo zahájeno  dnem 16. 10. 2006 (č. listu 3), usnesení o zahájení trestního stíhání pro  trestný čin neodvedení daně, pojistného na sociální zabezpečení, na zdravotní  pojištění a příspěvku na státní politiku zaměstnanosti podle § 147 odst. 1 tr.  zák. bylo obviněnému doručeno dne 27. 3. 2007 (č. listu 1) a (v pořadí první)  obžaloba byla podána dne 13. 9. 2007 (č. listu 111). První hlavní líčení se  konalo dne 28. 11. 2007 (č. listu 125) a téhož dne byl vyhlášen i první  rozsudek (č. listu 137 a 138), jenž byl vyhotoven dne 10. 12. 2007 (č. listu  142) a obviněnému doručen dne 19. 12. 2007 (č. listu 142). Rozhodnutí o  odvolání obviněného proti rozsudku nalézacího soudu bylo předmětem veřejného  zasedání konaného dne 22. 1. 2008 (č. listu 153), přičemž rozhodnutí odvolacího  soudu bylo vyhotoveno dne 5. 2. 2008 a obviněnému doručeno dne 25. 2. 2008 (č.  listu 160). Dne 25. 6. 2008 byla rozhodnutí soudů nižších stupňů zrušena  dovolacím soudem a věc byla přikázána soudu prvního stupně k novému projednání  a rozhodnutí. Po přikázání věci byl dne 22. 10. 2008 vydán nový rozsudek, jenž  byl zrušen usnesením odvolacího soudu ze dne 3. 3. 2009. Po vrácení věci soudu  prvního stupně byl dne 6. 5. 2011 vydán další rozsudek, který byl dne 19. 10.  2011 zrušen rozsudkem odvolacího soudu. Oba tyto rozsudky byly dne 11. 4. 2012  zrušeny dovolacím soudem a věc byla vrácena státnímu zástupci k novému  projednání a rozhodnutí. O změně právní kvalifikace byl obviněný vyrozuměn dne  22. 5. 2014 (č. listu 25 a verte, svazek č. 3) a téhož dne mu bylo doručeno  usnesení o zahájení trestního stíhání pro trestný čin zvýhodňování věřitele  podle § 256a odst. 1, 2 tr. zák. ze dne 12. 5. 2014 (č. listu 47 a verte,  svazek č. 3). Dne 3. 11. 2014 byla podána obžaloba (č. listu 918) a dne 28. 11.  2014 byl vydán trestní příkaz. Po podání odporu následovalo hlavní líčení a  vydání rozsudku Obvodního soudu pro Prahu 1 ze dne 12. 6. 2015, sp. zn. 9 T  46/2008, a nakonec i napadeného rozsudku odvolacího soudu ze dne 9. 11. 2015,  sp. zn. 6 To 297/2015. 



 37. Dovolací soud je s ohledem na výše uvedenou rekapitulaci přesvědčen, že  délka trestního řízení byla v posuzovaném případě skutečně nepřiměřená a právo  obviněného na projednání věci bez zbytečných průtahů ve smyslu čl. 6 Úmluvy i  čl. 38 odst. 2 Listiny základních práv a svobod bylo porušeno. Na druhou stranu  se ale domnívá, že uvedené porušení nalezlo patřičný 



 ve výroku o trestu,  resp. že soud toto porušení náležitě kompenzoval uložením mírného trestu odnětí  svobody. Odvolací soud, reflektuje, že od spáchání skutku uplynula doba téměř  deseti let a že samotné trestní řízení trpělo průtahy, na nichž se obviněný  nepodílel, s přihlédnutím k dosavadní bezúhonnosti obviněného uložil obviněnému  trest odnětí svobody v trvání čtyř měsíců, jehož výkon podmíněně odložil na  zkušební dobu v trvání dvanácti měsíců, tj. na zkušební dobu nejkratší možnou.  Soud tedy při úvaze o trestu nerozhodoval bez zřetele k délce trestního řízení  a bez zřetele k odstupu od doby spáchání činu a za trestný čin, jenž byl  ohrožen trestem odnětí svobody v sazbě až na jeden rok nebo peněžitým trestem,  mu uložil mírný podmíněný trest odnětí svobody – trest odnětí svobody o dva  měsíce kratší, než mu byl uložen rozsudkem nalézacího soudu ze dne 12. 6. 2015  i ze dne 6. 5. 2011. Vzhledem k rozsahu trestné činnosti a vzhledem k výši  způsobené škody nelze takový trest považovat za nepřiměřeně přísný. Uložený  trest není v extrémním rozporu s povahou a závažností trestného činu a s  dalšími relevantními hledisky, že by byl neslučitelný s ústavním principem  proporcionality trestní represe (k tomu např. usnesení Nejvyššího soudu ze dne  15. 5. 2013, sp. zn. 7 Tdo 410/2013). Jen pro úplnost dovolací soud  poznamenává, že ke kompenzaci nepřiměřené délky řízení je subsidiárně určen  také institut zadostiučinění za nemajetkovou újmu podle § 31a zákona č. 82/1998  Sb., o odpovědnosti za škodu způsobenou při výkonu veřejné moci rozhodnutím  nebo nesprávným úředním postupem, ve znění pozdějších předpisů, který se  uplatní v tom případě, že kompenzace poskytnutá v rámci trestního řízení, v  němž došlo k nedůvodným průtahům, není dostačující (k tomu srov. usnesení  Nejvyššího soudu ze dne 13. 6. 2012, sp. zn. 7 Tdo 303/2012, publikované pod č.  6/2014 Sb. rozh. tr.). 



 38. Nejvyšší soud dovolání obviněného odmítl podle § 265i odst. 1 písm. e) tr.  ř. jako zjevně neopodstatněné. Učinil tak v neveřejném zasedání za splnění  podmínek § 265r odst. 1 písm. a) tr. ř. 



  



  



   

