



  



 Žalobce se žalobou podanou u Obvodního soudu pro Prahu 2 dne 5. 9. 2011 domáhal  zaplacení částky 180.000,- Kč s úrokem z prodlení ve výši 7,75 % od 1. 1. 2012  do zaplacení jako přiměřeného zadostiučinění za nemajetkovou újmu způsobenou mu  porušením jeho práva na spravedlivý proces v důsledku nepřiměřené délky jeho  trestního stíhání ve věci vedené posléze před Okresním soudem v Liberci pod sp.  zn. 1 T 262/2008. Trestní stíhání pro trestný čin nedovolené výroby a držení  omamných psychotropních látek a jedů podle § 187 odst. 1 trestního zákona  (zákona č. 140/1961 Sb.) trvalo 9 let, přičemž skončilo rozsudkem Okresního  soudu v Liberci, kterým byl odsouzen k trestu odnětí svobody v trvání jednoho  roku se zkušební dobou v trvání osmnácti měsíců. Žalobce se proti rozsudku  neodvolával a tento tak nabyl právní moci dne 30. 3. 2011. Žalobce poukázal, že  byl dne 4. 10. 2002 vzat do vazby, ze které byl propuštěn dne 5. 2. 2003. Svůj  nárok předběžně uplatnil u Ministerstva spravedlnosti, přičemž toto  konstatovalo, že k nesprávnému úřednímu postupu došlo a že toto konstatování je  dostatečnou formou zadostiučinění, neboť žalobci nemohly vzniknout žádné  citelné újmy v osobnostní sféře. S tímto žalobce nesouhlasil, když poukázal, že  mu probíhající trestní stíhání několikrát zmařilo možnost získat zaměstnání.  Dvakrát musel i odmítnout možnost práce v zahraničí, neboť měl obavy, aby  nemusel zpět do vazby. Kvůli trestnímu stíhání oddaloval i rekonstrukci domu a  jeho přestavbu na penzion, přičemž nyní kvůli věku nemůže již získat hypotéční  financování. Zhoršily se i jeho vztahy s rodinou. Kvůli nejistotě o své  budoucnosti odkládal i pořízení potomka. Toto vše by se nenastalo, pokud by  trestní řízení bylo ukončeno do 3 let. Došlo tak k zásahu do jeho osobnostních  práv, do jeho práva na rodinu, na potomky apod. 



 Žalovaná navrhovala zamítnutí žaloby s tím, že v rámci předběžného projednání  žádosti konstatovala nesprávný úřední postup, přičemž provedené konstatování a  omluva se vzhledem k okolnostem případu jeví jako odpovídající odškodnění  vzniklé nemajetkové újmy. Trestní stíhání žalobce trvalo od 3. 10. 2002 do 30.  3. 2011, kdy byl vyhlášen odsuzující rozsudek. Řízení bylo nekoncentrované ve  fázi vyšetřování po vrácení věci státnímu zástupci k došetření a v období po  podání obžaloby v roce 2008. Za uvedený nesprávný úřední postup se žalovaná  žalobci omluvila. V daném případě nelze najít žádnou okolnost, která by byla  způsobilá vyvrátit domněnku vzniku nemajetkové újmy v důsledku nepřiměřené  délky řízení. Okolnost, že se náhrady nemajetkové újmy domáhá pravomocně  odsouzený pachatel trestného činu právě za délku trestního řízení, v němž byl  shledán vinným, popřípadě mu byl i uložen trest, vede podle žalované k  vyvrácení předpokladu, podle kterého se nemajetková újma způsobená nepřiměřeně  dlouhým řízením zpravidla odškodní v penězích. Takové řízení totiž nemohlo v  osobnostní sféře pachatele vyvolat žádnou citelnou újmu.  



 Obvodní soud pro Prahu 2 (dále jen "soud prvního stupně") rozsudkem ze dne 16.  11. 2012 zamítl žalobu o zaplacení 180.000,- Kč s úroky z prodlení (výrok I.) a  rozhodl, že žádný z účastníků nemá právo na náhradu nákladů řízení (výrok II.).  Soud vyšel ze skutkového závěru, že trestní stíhání žalobce bylo zahájeno dne  3. 10. 2002, obžaloba byla podána dne 11. 4. 2003 a věc byla vrácena státnímu  zástupci k došetření. Obžaloba byla opět podána dne 17. 12. 2008, po dvou  hlavních líčeních byl dne 30. 3. 2011 vyhlášen odsuzující rozsudek, kterým byl  nynější žalobce jako obžalovaný uznán vinným přečinem nedovolené výroby a  jiného nakládání s omamnými a psychotropními látkami a s jedy podle § 283 odst.  1 zákona č. 40/2009 Sb., trestní zákoník, a podle téhož ustanovení byl odsouzen  k trestu odnětí svobody v trvání jednoho roku, jehož výkon byl podmíněně  odložen na zkušební dobu 18 měsíců. Obžalovanému byl též uložen trest  propadnutí v rozsudku vyjmenovaných věcí. Podle § 314d odst. 1 trestního řádu  rozsudek neobsahoval odůvodnění, neboť se po jeho vyhlášení státní zástupkyně i  obžalovaný vzdali odvolání.  



 Po právní stránce s ohledem na průběh trestního řízení, počet stupňů soudní  soustavy, nutnost vrácení věci státnímu zástupci k došetření, době, která  uplynula od vrácení věci k došetření do podání nové obžaloby, jakož i vzhledem  k celkové délce trestního stíhání, dospěl soud prvního stupně k závěru, že  trestní stíhání žalobce bylo nepřiměřeně dlouhé. Tento závěr podle něj  presumuje domněnku vzniku nemajetkové újmy v příčinné souvislosti s nesprávným  úředním postupem spočívajícím v nepřiměřeně dlouhém trestním stíhání žalobce. Z  hlediska formy zadostiučinění za takto vzniklou nemajetkovou újmu soud  konstatoval, že primární formou zadostiučinění v případě, kdy se náhrady  nemajetkové újmy za řízení, v němž byl uznán vinným, domáhá pravomocně  odsouzený pachatel trestného činu, je zohlednění této skutečnosti ve výroku o  trestu (snížení trestu z tohoto důvodu). V rozsudku musí být zpravidla uvedeno,  že uložený trest je mírnější právě proto, že soud přihlédl k okolnosti  nepřiměřeně dlouhého řízení. V souzené věci nelze z rozsudku zjistit, jakými  úvahami byl soud při ukládání trestu veden, neboť neobsahuje odůvodnění, avšak  tato skutečnost nemůže podle soudu prvního stupně odůvodnit představu, že by  soud délku trestního stíhání nevzal při ukládání trestu v úvahu. O tom svědčí  nejen samotný fakt podmíněného trestu, ale zejména naprosté srozumění nynějšího  žalobce s takto uloženým trestem, což je zřejmé z toho, že se ihned po  vyhlášení rozsudku vzdal práva odvolání. Měl-li by totiž žalobce po ústním  odůvodnění rozsudku jakékoliv pochybnosti o tom, zda soud při ukládání trestu  zohlednil nepřiměřenou délku trestního řízení, nic mu nebránilo ponechat si  lhůtu k podání odvolání a podle písemného odůvodnění by pak seznal, zda soud  délku a průběh řízení do výroku o trestu promítl či nikoli. Žalobce vzdáním se  práva odvolání zapříčinil, že již nelze zjistit veškeré důvody pro uložení  trestu, a proto soud prvního stupně vyšel z předpokladu, že trestní soud při  ukládání trestu průběh trestního řízení vzal v úvahu a trest snížil. Žalobce  tento trest přijal. S poukazem i na závěry vyplývající z rozsudku Nejvyššího  soudu ze dne 10. 3. 2011, sp. zn. 30 Cdo 2742/2009, vzal soud prvního stupně v  úvahu popsané okolnosti průběhu trestního řízení, jakož i fakt, že se náhrady  domáhá pravomocně odsouzený pachatel trestného činu za řízení, ve kterém byl  uznán vinným, a uzavřel, že i vzhledem k obecně chápané představě spravedlnosti  lze konstatovat, že satisfakce spočívající ve snížení trestu spolu s  konstatováním porušení práva ze strany žalované je odpovídajícím  zadostiučiněním za vzniklou nemajetkovou újmu. Argumenty žalobce o intenzitě  nemajetkové újmy v důsledku dlouhého trestního stíhání soud odmítl s odkazem na  nedostatek adekvátní příčinné souvislosti, neboť všechny žalobcem vyjmenované  nepříznivé následky byly primárně způsobeny trestním stíháním jako takovým,  které bylo důvodné a skončilo pravomocným odsouzením žalobce, přičemž prvotní a  základní příčina trestního stíhání žalobce byla v tom, že spáchal trestný čin. K odvolání žalobce Městský soud v Praze (dále jen "odvolací soud") napadeným  rozsudkem potvrdil rozsudek soudu prvního stupně (ve výroku I.) a rozhodl o  nákladech odvolacího řízení (ve výroku II.). Podle odvolacího soudu nebylo  odvolání opodstatněné. Soud prvního stupně si pro své rozhodnutí opatřil  dostatečný skutkový podklad, provedené důkazy správně hodnotil a nepochybil ani  v právním posouzení věci, jestliže žalobě nevyhověl. Odvolací soud se s jeho  závěry ztotožnil a pro stručnost svého odůvodnění na odůvodnění rozsudku soudu  prvního stupně odkázal. Podle odvolacího soudu i za situace, kdy nebyl trestní  rozsudek odůvodněn, samotný fakt podmíněného trestu navozuje situaci, že v  rámci uložení trestu byla vzata v úvahu délka trestního řízení. Za takové  situace je pouhé konstatování nepřiměřené délky trestního řízení zcela  postačující. 



 Rozsudek odvolacího soudu v celém rozsahu napadl žalobce dovoláním, kterým  navrhl, aby dovolací soud rozsudek odvolacího soudu zrušil a věc mu vrátil k  dalšímu řízení. Podle dovolatele se odvolací soud odchýlil od ustálené  rozhodovací praxe dovolacího soudu a zároveň jde o případ, který nebyl  rozhodováním dovolacího soudu vyřešen.  



 Odvolací soud se podle něj odchýlil od rozhodnutí Nejvyššího soudu ze dne 10.  3. 2011, sp. zn. 30 Cdo 2742/2009, které stanovilo opačné podmínky pro své  závěry, totiž že uložení mírnějšího trestu z důvodu nepřiměřeně dlouhého řízení  musí z rozsudku výslovně vyplývat. Oproti tomu soudy došly ke stejnému závěru,  ačkoliv z odůvodnění ani z protokolů nic takového nevyplývá.  



 V rozhodování dovolacího soudu podle dovolatele nicméně není vyřešen případ,  kdy samotný trestní rozsudek nebyl odůvodňován.  



 Dovolatel uvedl, že s rozsudkem v trestní věci vnitřně nesouhlasil, avšak vzdal  se práva na odvolání, aby již skončil neustálý psychický tlak a mohlo dojít  alespoň k částečné normalizaci jeho života. Měl obavy, jak dlouho by bylo  odvolací řízení vedeno. Práva na odvolání se vzdal i státní zástupce. Dovolatel  poukázal, že soud neuváděl, že by byl ukládán mírnější trest v důsledku  dlouhého trvání trestního řízení, a není nikde uvedeno, o jakou část byl trest  snížen. O tom, že by byl použit mírnější trest, má dovolatel pochyby, neboť mu  byl uložen stejný trest, jako mu byl uložen v trestním příkaze z roku 2008,  proti kterému si státní zástupce dával odpor. Podle části judikatury by se po  více jak osmiletém trestním řízení ani tresty udělovat neměly. Takové ujednání  obsahuje i poslední amnestie. Dovolatel dále polemizoval s údajným skutkovým  závěrem soudů, že je vlastníkem domu se zahradou. Podle dovolatele jeho  největším problémem byly potíže v rodinné sféře, kdy měl mladší družku, se  kterou plánoval založit rodinu a mít dítě, což si vzhledem k nejistotě možného  nepodmíněného odsouzení nemohl dovolit. V jeho nynějším věku jsou pak již úvahy  o dítěti bezpředmětné. Svým způsobem byl tak připraven o možnost mít potomka,  starat se o něj a mít z něj radost a samozřejmě i starosti. Tato újma je podle  dovolatele těžko vyčíslitelná a rozhodně nestačí pouhé konstatování, že byla  porušena práva na spravedlivý proces délkou trestního řízení.  



 Podle dovolatele okolnost, že se vzdal práva na odůvodnění odvolání, není  automaticky důvodem pro zamítnutí jeho žádosti o finanční zadostiučinění a pro  závěr soudů, že došlo ke snížení trestu. Navíc v jeho případě tomu tak nebylo,  neboť stejný trest mu byl uložen již trestním příkazem. Byl-li mu stejný trest  uložen po dalších třech letech, je zřejmé, že soud nevzal délku trestního  řízení do úvah o druhu a výměře trestu. Proto jsou závěry obou soudů nesprávné  a neodpovídající skutkovému stavu. 



 Žalovaná ve svém vyjádření k dovolání navrhla, aby dovolací soud dovolání jako  nepřípustné odmítl. Žalovaná se plně ztotožnila s právními závěry soudů a  jejich rozhodnutím, když tyto se vypořádaly se všemi námitkami žalobce.  Napadené rozhodnutí netrpí vytýkanými vadami a je zcela správné. 



 Nejvyšší soud jako soud dovolací po zjištění, že dovolání proti pravomocnému  rozsudku odvolacího soudu bylo podáno oprávněnou osobou (účastníkem řízení) ve  lhůtě uvedené v ustanovení § 240 odst. 1 občanského soudního řádu a že věc je  třeba i v současné době - vzhledem k tomu, že řízení v projednávané věci bylo  zahájeno v době před 1. 1. 2014 - posoudit (srov. Čl. II bod 2 zákona č.  293/2013 Sb.) podle zákona č. 99/1963 Sb., občanský soudní řád, ve znění  pozdějších předpisů, účinném do 31. 12. 2013 (dále jen "o. s. ř."), se nejprve  zabýval otázkou přípustnosti dovolání. 



 Podle § 236 odst. 1 o. s. ř. lze dovoláním napadnout pravomocná rozhodnutí  odvolacího soudu, pokud to zákon připouští. 



 Podle § 237 o. s. ř. není-li stanoveno jinak, je dovolání přípustné proti  každému rozhodnutí odvolacího soudu, kterým se odvolací řízení končí, jestliže  napadené rozhodnutí závisí na vyřešení otázky hmotného nebo procesního práva,  při jejímž řešení se odvolací soud odchýlil od ustálené rozhodovací praxe  dovolacího soudu nebo která v rozhodování dovolacího soudu dosud nebyla  vyřešena nebo je dovolacím soudem rozhodována rozdílně anebo má-li být  dovolacím soudem vyřešená právní otázka posouzena jinak. 



 Napadené rozhodnutí záviselo na posouzení otázky hmotného práva, zda na základě  odsuzujícího rozsudku vydaného v trestním řízení, za jehož nepřiměřeně dlouhou  dobu se pravomocně odsouzený pachatel trestného činu domáhá náhrady nemajetkové  újmy, lze učinit závěr, že soud při stanovení druhu trestu a jeho výměry  přihlédl mj. k délce trestního řízení, trvalo-li nepřiměřeně dlouhou dobu, a že  takto stanovený druh trestu a jeho výměra ve spojení s konstatováním porušení  práva ve smyslu § 31a odst. 1 a 2 zákona č. 82/1998 Sb., o odpovědnosti za  škodu způsobenou při výkonu veřejné moci rozhodnutím nebo nesprávným úředním  postupem a o změně zákona České národní rady č. 358/1992 Sb., o notářích a  jejich činnosti (notářský řád), v platném znění (dále jen „OdpŠk“), lze  považovat za dostačující zadostiučinění za nemajetkovou újmu, ačkoliv  vyhotovení zjednodušeného písemného rozsudku za podmínek § 314d odst. 3 zákona  č. 141/1961 Sb., o trestním řízení soudním (trestní řád), ve znění účinném do  31. 12. 2011, neobsahuje odůvodnění. Dovolání je v rozsahu této právní otázky  podle § 237 o. s. ř. přípustné, neboť se jedná o otázku, která v rozhodování  dovolacího soudu dosud nebyla vyřešena. Dovolání ovšem není důvodné. Podle § 31a OdpŠk se bez ohledu na to, zda byla nezákonným rozhodnutím nebo  nesprávným úředním postupem způsobena škoda, poskytuje podle tohoto zákona též  přiměřené zadostiučinění za vzniklou nemajetkovou újmu (odst. 1).  Zadostiučinění se poskytne v penězích, jestliže nemajetkovou újmu nebylo možno  nahradit jinak a samotné konstatování porušení práva by se nejevilo jako  dostačující. Při stanovení výše přiměřeného zadostiučinění se přihlédne k  závažnosti vzniklé újmy a k okolnostem, za nichž k nemajetkové újmě došlo  (odst. 2). 



 Podle § 39 odst. 3 trestního zákoníku při stanovení druhu trestu a jeho výměry  soud přihlédne k polehčujícím a přitěžujícím okolnostem (§ 41 a 42), k době,  která uplynula od spáchání trestného činu, k případné změně situace a k délce  trestního řízení, trvalo-li nepřiměřeně dlouhou dobu. Při posouzení  přiměřenosti délky trestního řízení soud přihlédne ke složitosti věci, k  postupu orgánů činných v trestním řízení, k významu trestního řízení pro  pachatele a k jeho jednání, kterým přispěl k průtahům v trestním řízení. Nejvyšší soud v rozsudku ze dne 10. 3. 2011, sp. zn. 30 Cdo 2742/2009  (rozhodnutí Nejvyššího soudu uvedená v tomto rozhodnutí jsou dostupná na  www.nsoud.cz), dospěl k závěru, že je třeba vycházet z předpokladu, že  nepřiměřeně dlouhé řízení působí účastníkům nemajetkovou újmu, která se  zpravidla odškodní v penězích, avšak vždy je nutno zvažovat, zda v konkrétním  případě nenastaly okolnosti, které tento předpoklad vyvracejí. Takovou  okolností může (ale nemusí) být to, že náhrady nemajetkové újmy se domáhá  pravomocně odsouzený pachatel trestného činu právě za délku trestního řízení, v  němž byl shledán vinným, popřípadě mu byl i uložen trest, neboť takové řízení  nemohlo v jeho osobnostní sféře vyvolat žádnou citelnou újmu. K tomu dále  dodal, že již v samotném trestním řízení může být poskytnuta dostatečná náhrada  za jeho nepřiměřenou délku, a to typicky v podobě uložení mírnějšího trestu.  Takovou kompenzaci lze nicméně pokládat za dostatečnou jen tehdy, jestliže ono  zmírnění trestu je navázáno právě na porušení práva na přiměřenou délku řízení.  V rozsudku trestního soudu tedy musí být výslovně uvedeno, že uložený trest je  mírnější právě proto, že soud přihlédl k okolnosti nepřiměřeně dlouhého řízení,  nebo to z něj musí alespoň nezpochybnitelně vyplývat. Musí z něj být rovněž  patrno, o jakou část byl trest zmírněn právě v důsledku přihlédnutí k  nepřiměřené délce řízení. 



 V navazujícím rozsudku (v téže právní věci) ze dne 9. 5. 2012, sp. zn. 30 Cdo  3867/2011, Nejvyšší soud doplnil, že v obdobných případech nelze odhlížet od  skutečnosti, že ti, kdo spáchají trestný čin, si započetí a vedení trestního  řízení přivozují toliko sami svým jednáním. Nelze odhlížet ani od toho, že  spácháním trestného činu dochází k újmě na veřejně chráněných hodnotách, a bylo  by tedy absurdní předpokládat vznik nedozírných újem na straně těch, kteří  takové narušení zavinili, a to jen z toho důvodu, že vedení trestního řízení  jim způsobuje obtíže či že je jim nepříjemné. Na druhou stranu samo trestní  řízení není možné vnímat jako trest za spáchaný trestný čin, pakliže k jeho  nadměrné délce není výslovně přihlédnuto při ukládání trestu (podle § 39 odst.  3 trestního zákoníku). Proto i obžalovaní, kteří jsou nakonec shledáni vinnými  ze spáchání určitého trestného činu, mají právo na to, aby jejich případ byl  projednán a rozhodnut v přiměřené době (specificky § 2 odst. 4, věta druhá,  trestního řádu), neboť nepřichází v úvahu, aby státní moc trestala – byť  mimochodem – pachatele trestné činnosti jednak tím, že mu uloží trest podle  příslušných trestněprávních předpisů, a jednak tím, že jeho případ bude  projednáván po nepřiměřeně dlouhou dobu. Jistá forma zadostiučinění za  nepřiměřeně dlouhé trestní řízení může být přiznána v podobě zmírnění  ukládaného trestu. To je však možné jen za podmínky, že takové zmírnění je  navázáno právě na porušení práva na přiměřenou délku řízení. V rozsudku  trestního soudu musí být výslovně uvedeno, že uložený trest je mírnější právě  proto, že soud přihlédl k okolnosti nepřiměřeně dlouhého řízení, nebo to z něj  musí alespoň nezpochybnitelně vyplývat. Musí z něj být též patrno, o jakou část  byl trest zmírněn právě v důsledku přihlédnutí k nepřiměřené délce řízení.  Podle Evropského soudu pro lidská práva (dále jen „ESLP“) musí být toto  zmírnění měřitelné a výslovné, z rozsudku musí být patrno, k jakému konkrétnímu  snížení trestu v důsledku nepřiměřeně dlouhého řízení soud přistoupil. Tento  závěr byl převzat i do stanoviska občanskoprávního a obchodního kolegia  Nejvyššího soudu ze dne 13. 4. 2011, sp. zn. Cpjn 206/2010, k výkladu  ustanovení § 13 odst. 1 vět druhé a třetí a § 31a OdpŠk (uveřejněného ve Sbírce  soudních rozhodnutí a stanovisek pod č. 58/2011). 



 V rozsudku ze dne 17. 1. 2013, sp. zn. 30 Cdo 2310/2012 (uveřejněném ve Sbírce  soudních rozhodnutí a stanovisek pod č. 60/2013), ve kterém se primárně zabýval  možností soudu určit vhodnou formu nápravy podle § 31a odst. 2 OdpŠk v případě  dosud neskončeného trestního řízení, Nejvyšší soud shrnul, že ESLP nikdy z  článku 6 Úmluvy o ochraně lidských práv a základních svobod (dále jen „Úmluvy“)  právo na zmírnění trestu, popř. zastavení trestního stíhání nevyvodil, a  vzhledem k jeho oprávněním zřejmě ani vyvodit nemohl. Jedná se o nápravu  porušení práva, která se opírá čistě o vnitrostátní právo aplikované  vnitrostátními soudy, a z hlediska ESLP se jedná pouze o právní prostředek v  rukou státu, který může být důvodem ztráty postavení poškozeného ve smyslu  článku 34 Úmluvy a tím i ztráty legitimace k podání stížnosti k ESLP. ESLP  nicméně v rozsudku ze dne 15. 7. 1982, ve věci Eckle proti Německu, stížnost č.  8130/78, pod bodem 66 a 67 připustil, že přestože snížení trestu a zastavení  trestního stíhání, o nichž bylo rozhodnuto z důvodu nepřiměřené délky řízení, v  zásadě dotčenou osobu nezbavuje postavení poškozeného, může z tohoto pravidla  existovat výjimka, jestliže vnitrostátní orgány uznaly, buď explicitně, nebo  alespoň pokud jde o podstatu, a poté napravily porušení Úmluvy. V očích Soudu  se jeví takovýto prostředek nápravy jako vhodný, neboť podle ustálené  judikatury Spolkového soudního dvora musí trestní soudce při stanovení trestu  přihlížet k eventuálnímu překročení „přiměřené lhůty“ podle článku 6 odst. 1  Úmluvy. Nejvyšší soud odkázal i na nález Ústavního soudu ze dne 31. 3. 2005,  sp. zn. I. ÚS 554/04, uveřejněný ve Sbírce nálezů a usnesení Ústavního soudu  pod č. 67/2005, podle kterého ochrana práva na přiměřenou délku řízení podle  čl. 6 odst. 1 Úmluvy, resp. kompenzace jeho porušení, může být dosažena i  prostředky, jež jsou vlastní trestnímu právu. Je proto povinností obecných  soudů využít všech takových prostředků, které jim trestní právo poskytuje, k  tomu, aby vedle práva na osobní svobodu bylo rovněž kompenzováno porušení práva  na projednání věci v přiměřené lhůtě. Podle Nejvyššího soudu vzhledem k odlišné  povaze řízení před ESLP nelze z pohledu vnitrostátní praxe pokládat za zcela  určující to, jak k tomuto možnému prostředku nápravy přistupuje ve své  judikatuře ESLP, neboť se tak děje výhradně na základě jeho procesního postupu.  Ze znění ustanovení § 31a odst. 2 věty první OdpŠk vyplývá, že peněžní forma  odškodnění má vždy subsidiární povahu ve vztahu k jiným satisfakčním  prostředkům nápravy, kterými jsou podle zákona č. 82/1998 Sb. konstatování  porušení práva a jiná forma náhrady, kterou představuje například omluva nebo  zmírnění uloženého trestu. Je zřejmé, že soudy rozhodující v občanském soudním  řízení nemohou rozhodnout o zmírnění uloženého trestu a jsou v tomto ohledu  odkázány na spolupráci soudů rozhodujících v trestním řízení. Zákon č. 82/1998  Sb. ani trestní zákoník výslovně nestanoví, jaký je vzájemný vztah nároku na  odškodnění újmy za nepřiměřenou délku trestního řízení, o němž rozhodují soudy  v občanském soudním řízení, a nároku na zmírnění uloženého trestu v důsledku  nepřiměřené délky trestního řízení uplatněného v trestním řízení. Nejvyšší soud  zastává názor, že se jedná o jeden nárok, který vznikl na základě jedné škodné  události (nepřiměřená délka řízení), jež se projevuje stejnou újmou poškozeného  (nejistota ohledně výsledku řízení), a který lze odškodnit více v úvahu  přicházejícími formami zadostiučinění jak v rámci civilního soudního řízení,  tak v rámci řízení trestního, jejichž vzájemný vztah je dán zněním § 31a odst.  2 OdpŠk (srov. i další rozhodnutí ESLP, Ústavního soudu a Nejvyššího soudu  citovaná ve shora uvedených rozhodnutích).  



 Jakkoliv Nejvyšší soud v citovaných rozhodnutích mj. poukázal i na ustanovení §  39 odst. 3 trestního zákoníku, posuzovány byly vždy případy, kdy soudy v  trestním řízení rozhodovaly o vině a trestu ještě podle zákona č. 140/1961 Sb.,  trestní zákon, v tehdy platném znění, tedy podle právní úpravy předcházející  zákonu č. 40/2009 Sb., trestní zákoník. Judikatura vycházející z dřívější  právní úpravy (srov. usnesení Nejvyššího soudu ze dne 30. 1. 2008, sp. zn. 5  Tdo 14/2008) přitom uzavřela, že „délka trestního stíhání ani doba, která  uplynula od spáchání trestného činu, nejsou žádnými zákonnými hledisky pro  výměru uloženého trestu, takže se nemohou uplatnit ani jako kritérium pro úvahy  o jiném nesprávném hmotně právním posouzení ve smyslu § 265b odst. 1 písm. g)  trestního řádu. Případnou nepřiměřenou délku trestního řízení pak lze  kompenzovat poskytnutím zadostiučinění za vzniklou nemajetkovou újmu podle § 13  odst. 1 věty druhé a třetí a § 31a OdpŠk.“ Judikatura vztahující se k trestnímu  zákonu tedy připouštěla, aby délka trestního stíhání byla zohledněna ve výměře  trestu, nejednalo se však o zákonné hledisko pro výměru trestu. Naproti tomu právní úprava obsažená v ustanovení § 39 odst. 3 trestního  zákoníku, tedy právní úprava, podle které byl ukládán trest i žalobci, mezi  obecnými pravidly pro ukládání trestů uvádí jako jedno z kritérií i délku  trestního řízení, trvalo-li nepřiměřeně dlouhou dobu. Současná právní úprava  tedy vychází z toho, že nepřiměřená délka trestního řízení by primárně měla být  pachateli trestného činu kompenzována při stanovení druhu trestu a jeho výměry,  je-li to samozřejmě možné. Pokud se tak stane, nepřichází v úvahu poskytnutí  přiměřeného zadostiučinění v penězích, neboť to je možno podle § 31a odst. 2  OdpŠk poskytnout pouze v případě, že nemajetkovou újmu nebylo možno nahradit  jinak.  



 Ze samotné skutečnosti, že odsuzující rozsudek v trestní věci (posuzované podle  zákona č. 40/2009 Sb., trestní zákoník) není, a to i na základě postoje  obžalovaného, který se vzdal práva odvolání, v souladu s trestním řádem  odůvodněn, nelze bez dalšího dovozovat, že soud při stanovení druhu trestu a  jeho výměry nerespektoval obecná pravidla pro ukládání trestů uvedená v zákoně,  případně že soud rozhodující v trestním řízení otázku přiměřenosti doby trvání  trestního řízení posoudil odchylně od soudu rozhodujícího v občanském soudním  řízení.  



 Krom toho je primárně věcí obžalovaného, aby hájil svá práva, včetně práva na  přiměřené zadostiučinění za nemajetkovou újmu způsobenou nepřiměřenou délkou  trestního stíhání, a je-li toho názoru, že soud v rozporu se zákonem při  stanovení druhu trestu a jeho výměry nepřihlédl k nepřiměřené délce trestního  řízení, měl by svůj postoj (a požadavek na přiměřené zadostiučinění) projevit  podáním odvolání proti takovému rozsudku. Vzdá-li se obžalovaný práva odvolání  proti odsuzujícímu rozsudku, kterým mu je i ukládán trest, nelze z toho učinit  jiný závěr, než že se stanoveným druhem trestu a jeho výměrou je minimálně  srozuměn, a to i z hlediska kompenzace nepřiměřené délky trestního řízení. K  případné vnitřní výhradě nelze přihlížet. Opačný postup by v zásadě umožňoval  pachateli trestného činu, aby vzdáním se práva odvolání obešel zákon a na místo  primární formy zadostiučinění za nemajetkovou újmu, která mu v trestním řízení  podle zákona přísluší, tj. zmírnění trestu, se domáhal zadostiučinění v  penězích.  



 Na tomto základě dospěl dovolací soud k závěru, že trest uložený odsuzujícím  rozsudkem v trestním řízení, za jehož nepřiměřeně dlouhou dobu se pravomocně  odsouzený pachatel trestného činu domáhá náhrady nemajetkové újmy, ve spojení s  konstatováním porušení práva představuje dostačující zadostiučinění za  nemajetkovou újmu ve smyslu § 31a odst. 1 a 2 OdpŠk, i když odsuzující rozsudek  neobsahuje odůvodnění, neboť se státní zástupce a obžalovaný po vyhlášení  rozsudku odvolání vzdali. Ze shora uvedeného vyplývá, že vyřešení dovoláním vymezené otázky hmotného  práva odvolacím soudem bylo správné, a proto dovolací soud postupem podle §  243d písm. a) o. s. ř. dovolání zamítl.  



 O náhradě nákladů dovolacího řízení bylo rozhodnuto podle ustanovení § 243c  odst. 3 o. s. ř. ve spojení s § 224 odst. 1 a § 142 odst. 1 o. s. ř., když  procesně zcela úspěšné žalované žádné náklady řízení nevznikly.   



  



   

