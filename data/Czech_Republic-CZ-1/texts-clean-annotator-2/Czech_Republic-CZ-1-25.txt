 



    



  





 

  



   



  



  



 [1]  Včas  podanou  kasační  stížností  se  žalobce  domáhá  zrušení  usnesení  Městského soudu v Praze  ze  dne  11.  4.  2018,  č.  j.  10  A  43/2018  -  40,  (dále  jen  „napadené  usnesení“), jímž městský  soud  zastavil  řízení  o  žalobě  proti  rozhodnutí  žalované  ze  dne  20.  12.  2017, č. j. ČOI 124546/17/O100/1000/17/Hl/Št. 



 [2]  V napadeném usnesení ze dne 11. 4. 2018, č. j. 10 A 43/2018 - 40, městský soud uvedl, že  podáním  správní  žaloby  vznikla  poplatková  povinnost,  kterou  však  ani  přes  výzvu  soudu obsaženou  v usnesení  ze  dne  22.  2.  2018,  č.  j.  10  A  43/2018  –  27,  žalobce  nesplnil, neboť nejpozději ve lhůtě 15 dnů od doručení tohoto usnesení soudní poplatek za předmětnou žalobu  nezaplatil.  Pokud  došlo  k zaplacení  tohoto  soudního  poplatku  až  po  uplynutí  lhůty stanovené  soudem  v usnesení  ze  dne  22.  2.  2018,  nemohl  k tomu  soud  přihlížet,  tudíž  musel takto zaplacený soudní poplatek žalobci vrátit.  



  



 [3]  Žalobce  (dále  jen  „stěžovatel“)  podal  proti  napadenému  usnesení  kasační  stížnost, v níž uvedl, že se dovolává kasačních důvodů dle ustanovení § 103 odst. 1 písm. a), d) a e) zákona č. 150/2002 Sb., soudní řád správní, ve znění pozdějších předpisů (dále jen „s. ř. s.“). Souhlasil s tím,  že  poslední  den  lhůty  pro  zaplacení  soudního  poplatku  připadl  na  den  21.  3.  2018; tento den však soudní poplatek zaplatil, neboť předal příslušnou finanční částku držiteli bankovní licence  a  zadal  platební  příkaz  k provedení  platby.  Tento  den  je  podle  jeho  názoru  nutné považovat za den úhrady předmětného soudního poplatku. Lhůtu k zaplacení soudního poplatku vyhodnotil jako procesněprávní se všemi důsledky; případné prodlení s připsáním platby na účet soudu  tudíž  nemohou  být  kladeny  k jeho  tíži.  Samotný  zákon  o  soudních  poplatcích  výslovně neřeší, kdy dojde k zaplacení soudního poplatku. Za přepjatý formalismus označil i to, že soud řízení zastavil přes to, že soudní poplatek byl v době jeho rozhodování řádně zaplacen. Přístup soudu  vede  k závěru,  že  soudní  poplatek  se  může  poslední  den  lhůty  hradit  přímo  u  České národní banky, která vede účet soudu, což zvýhodňuje (diskriminuje) jiné způsoby platby. Soud rovněž  nevysvětlil,  na  základě  čeho  dospěl  k závěru  o  opožděnosti  platby.  Novelizace  zákona o soudních poplatcích měla postihnout ty, kteří soudní poplatek nezaplatili; to však není případ stěžovatele.  



 [4]  Žalovaná se ke kasační stížnosti nevyjádřila.  



  



 [5]  Nejvyšší správní soud nejprve zkoumal formální náležitosti kasační stížnosti, přičemž zjistil, že je podána včas, osobou oprávněnou, jež splňují podmínky ustanovení § 105 odst. 2 s. ř. s., a je proti napadenému usnesení přípustná za podmínek ustanovení § 102 a § 104 s. ř. s. 



 [6]  Nejvyšší  správní  soud  posoudil  kasační  stížnost  stěžovatele  v  mezích  jejího  rozsahu a uplatněných důvodů a zkoumal přitom, zda napadené usnesení netrpí vadami, k nimž by musel přihlédnout z úřední povinnosti (§ 109 odst. 3, 4 s. ř. s.). Nejvyšší správní soud dospěl k závěru, že kasační stížnost není důvodná. 



 [7] Stěžovatel  ve  své  kasační  stížnosti  nesprávně  podřadil  důvod  podání  kasační  stížnosti pod ustanovení  §  103  odst.  1  písm.  a),  d)  a  e)  s.  ř.  s.  Pokud  totiž  stěžovatel  kasační  stížností napadá  usnesení  o  zastavení  řízení,  z  povahy  věci  pro  něj  přichází  v  úvahu  kasační  důvod podle ustanovení  §  103  odst.  1  písm.  e)  s.  ř.  s.  spočívající  v  tvrzené  nezákonnosti  rozhodnutí o zastavení  řízení  (srov.  usnesení  Nejvyššího  správního  soudu  č.  j.  1  As  7/2004  -  47  ze  dne 18. 3. 2004). Naplnění tohoto důvodu přitom může založit i to, že rozhodnutí městského soudu je  nepřezkoumatelné  ve  smyslu  ustanovení  §  103  odst.  1  písm.  d)  s.  ř.  s.  –  srov.  rozsudek Nejvyššího  správního  soudu  ze  dne  17.  2.  2016,  č.  j.  6  As  2/2015  -  128  nebo  rozsudek Nejvyššího správního soudu ze dne 21. 4. 2005, č. j. 3 Azs 33/2004 - 98. 



 [8]  Nejvyšší  správní  soud  ale  je  v  takovém  případě  v  řízení  o  kasační  stížnosti  oprávněn zkoumat pouze to, zda rozhodnutí městského soudu a důvody, o které se toto rozhodnutí opírá, jsou  v  souladu  se  zákonem;  jeho  úkolem  není  věcně  přezkoumávat,  zda  je  žaloba  stěžovatele důvodná.  



 [9]  Nejvyšší  správní  soud  se  nejprve  zabýval  námitkami  nepřezkoumatelnosti  napadeného usnesení. Nepřezkoumatelnost je natolik závažnou vadou rozhodnutí městského soudu, že se jí Nejvyšší  správní  soud  musí  zabývat  i  tehdy,  pokud  by  ji  stěžovatel  nenamítal,  tedy  z  úřední povinnosti (srov. § 109 odst. 4 s. ř. s.). Nejvyšší správní soud nezjistil, že by napadené usnesení trpělo  vadami,  které  podle  setrvalé judikatury  Nejvyššího  správního  soudu  zakládají důvod nepřezkoumatelnosti,  přičemž  na její  závěry  ohledně  posouzení  toho, jaké  vady naplňují tento kasační  důvod,  pro  stručnost  odkazuje (viz.  např.  rozsudek  Nejvyššího správního soudu ze dne  4.  12.  2003,  č.  j.  2  Ads  58/2003  –  75;  rozsudek  ze  dne  18.  10.  2005, č. j. 1 Afs 135/2004 – 73; rozsudek ze dne 8. 4. 2004, č. j. 4 Azs 27/2004 – 74; rozsudek ze dne 4. 12. 2003, č. j. 2 Azs 47/2003 – 130. 



 [10]  Naplnění  tohoto  kasačního  důvodu  stěžovatel  dovozuje  z  toho,  že  městský  soud neodůvodnil svůj závěr o údajně opožděné platbě. K tomu je však nutné uvést, že tento závěr městského  soudu  nepochybně  vyplývá  z celkového  obsahu  a  kontextu  napadeného  usnesení, v jehož rámci bylo citováno novelizované znění zákona č. 549/1991 Sb., o soudních poplatcích, ve znění pozdějších předpisů (dále jen „zákon o soudních poplatcích“), podle kterého „po marném uplynutí této lhůty soud řízení zastaví. K zaplacení soudního poplatku po marném uplynutí lhůty se nepřihlíží.“ Pokud  tedy  městský  soud  dospěl  k závěru,  že  poslední  den  pro  zaplacení  soudního poplatku připadl  na  den  21.  3.  2018,  tak  s ohledem  na  znění  citovaného  usnesení  je  zřejmé, že jakákoliv  pozdější  platba,  je  platbou  po  marném  uplynutí  lhůty.  Námitka  stěžovatele  není důvodná.  



 [11]  Stěžovatel  postavil  argumentaci  v kasační  stížnosti  především  na  otázce,  kdy  dojde při zaslání  soudního  poplatku  prostřednictvím  držitele  bankovní  licence  k provedení  platby, resp. k vlastnímu zaplacení soudního poplatku. Touto otázkou (i ve vztahu k zákonu o soudních poplatcích ve znění novely č. 296/2017 Sb.) se přitom Nejvyšší správní soud zabýval v rozsudku ze dne 28. 3. 2018, č. j. 8 Afs 37/2018 – 51, v němž dospěl k závěru, že judikatura Nejvyššího správního soudu je ustálena v závěru, podle kterého: Z hlediska včasnosti splnění poplatkové povinnosti je  rozhodný  ten  den,  kdy  je  částka  soudního  poplatku  skutečně  připsána  na  účet  soudu.“  -  právní  věta k rozsudku NSS ze dne 12. 4. 2012, č. j. 9 Afs 7/2012 - 49. 



 [12]  Dále  pak  v   odůvodnění  předmětného  rozsudku  Nejvyšší  správní  soud  zejména  uvedl: Zákon o soudních poplatcích byl s účinností od 30. 9. 2017 novelizován zákonem č. 296/2017 Sb. Podle § 9 odst. 1 zákona o soudních poplatcích ve znění účinném po této novelizaci [n]ebyl-li poplatek za řízení splatný podáním návrhu na zahájení řízení, odvolání, dovolání nebo kasační stížnosti zaplacen, soud vyzve poplatníka k jeho  zaplacení  ve  lhůtě,  kterou  mu  určí  v  délce  alespoň  15  dnů;  výjimečně  může  soud  určit  lhůtu  kratší. Po marném uplynutí této lhůty soud řízení zastaví. K zaplacení poplatku po marném uplynutí lhůty se nepřihlíží. Zákon o soudních poplatcích ani ve svém novelizovaném znění nestanoví, kdy je poplatková povinnost splněna, rozhodne-li  se  účastník  řízení  (resp.  jeho  zástupce)  uhradit  soudní  poplatek  bezhotovostním  převodem prostřednictvím  peněžního  ústavu  či,  jako  v  souzeném  případě,  poštovní  poukázkou.  Neexistuje  však  žádný rozumný důvod jakkoliv měnit v návaznosti na výzvu soudu vydanou po novelizaci zákona o soudních poplatcích zákonem  č.  296/2017  Sb.  judikatorně  ustálený  závěr  zde  připomenutý  shora  v  odstavci  [13].  To  znamená, že i soudní poplatek hrazený na výzvu soudu vydanou po 30. 9. 2017 je zaplacen v den, kdy je částka soudního poplatku skutečně připsána na účet soudu (při platbě bezhotovostním převodem či poštovní poukázkou) nebo kdy se kolky, jimiž je soudní poplatek zaplacen, dostanou do dispozice příslušného soudu (k tomu srov. též usnesení Ústavního  soudu  ze  dne  6.  8.  2008,  sp.  zn.  IV.  ÚS  1582/08  a  tomuto  usnesení  předcházející  rozsudek Nejvyššího  správního  soudu  ze  dne  14.  5.  2008,  čj.  2  Afs  7/2008  -  144).  Okamžik  splnění  poplatkové povinnosti v důsledku novelizace zákona o soudních poplatcích změn nedostál. 



 [13]  Nejvyšší správní soud nad rámec výše uvedeného doplňuje, že soudní poplatek za správní žalobu  je  splatný  již  podáním  správní  žaloby  –  viz  ustanovení  §  4  odst.  1  písm.  a)  zákona o soudních  poplatcích.  Na  této  povinnosti  žalobce  se  ničeho  novelou  provedenou  zákonem č. 296/2017 Sb., nezměnilo. Pouze se zpřísnil režim posuzování následků nezaplacení soudního poplatku,  resp.  možnost  dodatečného  zaplacení  soudního  poplatku,  neboť  bylo  výslovně stanoveno,  že  lhůta  stanovená  ve  výzvě  soudu  k zaplacení  soudního  poplatku  je  lhůtou prekluzivní, tudíž zaplacení soudního poplatku po jejím uplynutí (byť o jediný den) nemůže mít vliv na to, zda byl soudní poplatek zaplacen účastníkem řízení včas. Z novelizované dikce zákona o soudních poplatcích tedy jednoznačně vyplývá, že úmyslem zákonodárce bylo vyloučit situace, kdy účastníci řízení otálejí s placením soudního poplatku, čímž řízení často nemístně protahovali o dobu, kdy bylo ze strany soudů posuzováno, zda, kdy a jestli řádně došlo k zaplacení soudního poplatku.  Tento  závěr  nejenže  výslovně  vyplývá  ze  znění  ustanovení  §  9  odst.  1  zákona o soudních poplatcích, ale byl o něm stěžovatel poučen i ve výzvě soudu k zaplacení soudního poplatku ze dne 22. 2. 2018, č. j. 10 A 43/2018 – 27. Stěžovatel nadto byl v řízení před městským soudem zastoupen advokátem, právním profesionálem, který si měl být této skutečnosti vědom.  



 [14]  Za této situaci Nejvyšší správní soud nepovažuje závěry městského soudu za překvapivé, natož nezákonné.  



 [15]  Pokud  stěžovatel  přes  výslovné  poučení  soudu  o  právních  následcích  pozdní  platby s vlastním splněním  poplatkové  povinnosti  otálel, lze to  klást  pouze  k jeho tíži. Jestliže v neposlední  řadě  stěžovatel  poukazuje  na  to,  že  je  omezován  (resp.  diskriminován) ve způsobu  platby  soudního  poplatku,  neboť  jiný  způsob  platby  by  byl  včasný  (podle  názoru stěžovatele by mělo jít o platbu přímo na přepážce České národní banky), pak je nutné poukázat na  to,  že  to  vyplývá  z povahy  věci,  neboť  existuje  několik  způsobů,  jakým  soudní  poplatek zaplatit (např.  přímo  na  soudu,  doručením  vylepených  kolkových  známek,  platbou prostřednictvím  držitele  bankovní  licence),  přičemž  každý  z nich  se  vyznačuje  jinými  pozitivy a negativy, zejm. co se rychlosti a komfortu pro poplatníka týče. Není přitom v moci Nejvyššího správního  soudu  učinit  všechny  možné  způsoby  platby  soudního  poplatku  „stejně  rychlé“ a komfortní. Naopak je věcí účastníka řízení, zde stěžovatele, aby zvážil okolnosti daného případu a podle toho zvolil co možná nejlepší způsob placení soudního poplatku. Stěžovatel zastoupený právním  profesionálem  měl  tyto  okolnosti  posoudit;  pokud  tak  učinil  nesprávně,  případně s placením  soudního  poplatku  záměrně  otálel,  nelze  mu  přisvědčit  a  kasační  stížnost  shledat důvodnou.  A  to  zvláště  za  situace,  kdy  žalobu  podal  dne  20.  2.  2018  (přičemž  již  tento  den mu vznikla  poplatková  povinnost),  tudíž  fakticky  měl  stěžovatel  lhůtu  k zaplacení  soudního poplatku v délce přes jeden měsíc.  



 [16]  Nejvyšší správní soud proto dospěl k závěru, že kasační stížnost je nedůvodná, a v souladu s § 110 odst. 1 in fine s. ř. s. ji zamítl. 



   



 [17]  O nákladech řízení rozhodl soud v souladu s § 60 odst. 1 a 7 ve spojení s § 120 s. ř. s. Stěžovatel  nebyl  ve  věci  úspěšný,  proto  nemá  právo  na  náhradu  nákladů  řízení;  žalovaná, který měla  ve  věci  úspěch,  žádné  náklady  nad  rámec  běžné  správní  činnosti  nevynaložila, proto Nejvyšší správní soud rozhodl, že se žalované náhrada nákladů řízení o kasační stížnosti nepřiznává. 



   



  



  

 

