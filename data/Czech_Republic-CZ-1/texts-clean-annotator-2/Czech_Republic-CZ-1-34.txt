  



   



   



   



   



   



   



   



   



   



        Dne 4. 1. 2000 došel Ústavnímu soudu včas podaný návrh ze dne 27. 12.  1999, jímž stěžovatel napadá  uvedená rozhodnutí obecných soudů.  Spolu  s ústavní  stížností  podal  též  návrh  na zrušení ustanovení § 250a zákona č.  140/1961 Sb., trestní zákon, ve znění pozdějších předpisů (dále jen &quot;tr. zák.&quot;).  



 Senát Ústavního  soudu svým usnesením  z 15. 2.  2000 sp. zn. II.ÚS  4/2000  řízení  o  ústavní  stížnosti  přerušil  a návrh na zrušení §  250a tr. zák.  postoupil podle §  78 odst. 1  zákona č. 182/1993 Sb., o Ústavním soudu, ve znění pozdějších předpisů (dále jen &quot;zákon&quot;) plénu Ústavního soudu.  



 Plénum Ústavního  soudu nálezem z  20.února 2001 tento  návrh zamítlo.  



 Poté pokračoval senát v řízení o ústavní stížnosti.  



 Z důvodů  dále uvedených má  stěžovatel za to,  že napadenými rozhodnutími  obecných soudů  byla porušena  jeho základní  práva, ústavně zaručená v čl. 36 odst. 1 Listiny základních práv a svobod č. 2/1993 Sb., ve znění  pozdějších předpisů (dále jen &quot;Listina&quot;). Zároveň  obecné  soudy  podle  jeho  názoru  nedostály své ústavní povinnosti  uložené jim  v čl. 90  a čl.  95 odst.  2 Ústavy České republiky č.  1/1993 Sb., ve  znění pozdějších předpisů  (dále jen &quot;Ústava&quot;), když  aplikací § 250a  odst. 1 tr.  zák. porušily právo ústavně zaručené v čl. 11 Listiny.  



 Proti  navrhovateli bylo  vedeno trestní  stíhání pro trestný čin pojistného  podvodu podle § 250a  tr. zák. Napadeným rozsudkem obvodního  soudu byl  uznán vinným  pokusem tohoto  trestného činu a odsouzen  k trestu odnětí  svobody v trvání  jednoho roku, jehož výkon soud podmíněně odložil na zkušební dobu jednoho roku.  



 Navrhovatelovo odvolání proti  tomuto rozsudku zamítl Městský soud v Praze jako nedůvodné.  



 Navrhovatelova  trestná činnost  měla spočívat  v tom, že 28. 7. 1998 nahlásil  u České pojišťovny, a. s.,  Praha 1, Spálená 14, pojistnou událost č. 9846671013, k níž  mělo dojít v jeho domě, na adrese trvalého bydliště, dne 23. 7. 1998. Následkem vichřice toho dne  měla být  poškozena plastová   okna a  dveře na  terase domu, ačkoliv bylo  zjištěno, že k tomuto  poškození došlo již  před 17. 6. 1998, přičemž  měl navrhovatel žádat náhradu škody  ve výši 131 555 Kč, k čemuž však nedošlo.  



 V  písemném  vyjádření   k obžalobě  namítal  procesní  vady. Především zkrácení práva na obhajobu, které spatřoval v tom, že mu nebylo  umožněno  prostudovat  spisy,  neboť  vyrozumění o uvedené možnosti mu nebylo doručeno  vzhledem k jeho nepřítomnosti v České republice;  přitom   vyšetřovatelka  se  o   nové  vyrozumění  již nepokusila.  Dále  namítal  neúplnost  skutkových  zjištění, neboť nebylo žádným způsobem prověřeno, jaká škoda skutečně na pojištěné stavbě v důsledku bouře vznikla.  Také vznesl námitku vůči použité právní kvalifikaci.  



 K těmto námitkám soud nepřihlédl.  



 Ve svém odvolání stěžovatel brojil proti výkladu § 250a odst. 1tr.  zák.  Podle  jeho  názoru  uvedení  nepravdivých  nebo hrubě zkreslených údajů  nelze interpretovat tak,  že se to  vztahuje na jakékoliv údaje, ale jen na  takové, které jsou způsobilé přivodit pojistiteli  škodu. Přitom  je třeba  přihlížet ke  znění pojistné smlouvy, z níž  vyplývá, že je to  pojistitel, kdo provede šetření a sám stanoví rozsah náhrady z pojistné události.  



 Městský  soud v Praze  jako odvolací  soud v odůvodnění svého rozhodnutí uvedl, že řízení,  které předcházelo rozsudku Obvodního soudu pro  Prahu 5, netrpí  vadami, které by  měly nebo mohly  mít vliv  na  správnost  rozhodnutí.   Návrh  na  doplnění  dokazování znaleckým posudkem  z oboru stavebnictví, jímž  by měla být  podle požadavku obhajoby zjištěna skutečná škoda, pokládal odvolací soud pro  potřeby  trestního  řízení  za  zcela  neúčelné.  Stejně  tak námitka,  že  konečnou  výši  plnění  určuje pojišťovna, považoval Městský soud v Praze za zcela lichou.  



 Vzhledem  k vytýkaným pochybením  se navrhovatel  domnívá, že bude nutno obě rozhodnutí obecných  soudů zrušit pro jejich rozpor s uvedenými ústavněprávními ustanoveními.  



 Ústavní soud  vyžádal k podané  ústavní stížnosti podle  § 42 odst. 4 zákona vyjádření účastníků a vedlejších účastníků.  



 Předsedkyně senátu  Městského soudu v Praze  odkazuje ve svém vyjádření  na odůvodnění  napadeného usnesení.  Vzhledem ke  změně v obsazení senátu  a nedostupnosti spisu  soudu prvního stupně  se více k argumentům ústavní stížnosti nevyjadřuje.  



 Předseda senátu  Obvodního soudu pro Prahu  5 konstatoval, že soud se při projednávání  stěžovatelovy trestní věci řídil platným a účinným  trestním  zákonem,  který  obsahoval  a  stále obsahuje ustanovení §  250a. Vina obžalovaného  byla proto posouzena  podle tohoto zákonného ustanovení v souvislosti s dokazováním zjištěnými skutečnostmi.       Městský státní zástupce v Praze jako vedlejší účastník využil oprávnění, jež mu dává § 28 odst. 2 zákona, a uvedeného procesního postavení se  vzdal. Stejně tak  učinil i obvodní  státní zástupce pro Prahu 5.  



 Stěžovatelova replika došla Ústavnímu  soudu dne 24. 7. 2001. V ní  se  odvolává  na  dosavadní  argumenty,  které  byly popsány v písemném vyhotovení ústavní stížnosti.  



        Ústavní  soud  se  náležitě   seznámil  se  všemi  nezbytnými listinnými důkazy, které k tomu podle § 42 odst. 3 zákona vyžádal, zejména vyšetřovacím  a soudním spisem  (ČVS: OVV 1762/98-44,  sp. zn. 3 T 26/99) a dospěl k následujícím závěrům.  



 Podaná ústavní stížnost je důvodná.  



 Zásadní  procesní  vadu  znamenající  porušení  jeho práva na obhajobu,  spatřoval  stěžovatel  v tom,  že  mu  nebylo  umožněno prostudovat   na  závěr   přípravného  řízení   vyšetřovací  spis. Z protokolu  na  č.l.  45  tohoto  spisu  Ústavní soud zjistil, že stěžovatel  se k prostudování  dne 11.  2. 1999  nedostavil, neboť obsílka   s modrým   pruhem   se   vyšetřovatelce   vrátila   jako nevyzvednutá v úložní době. Uložit  tuto zásilku možné bylo, neboť to  nevylučoval §  63 odst.  3 písm.  a) zákona  č. 141/1961  Sb., o trestním  řízení  soudním  (trestní  řád),  ve  znění pozdějších předpisů   (dále   jen   &quot;tr.   ř.&quot;),   ani   tak  neučinila  sama vyšetřovatelka podle §  63 odst. 3 písm. b), odst.  4 tr. ř. Fikce doručení  podle §  63 odst.  2 tr.  ř. tak  v případě stěžovatele, obhájce  v té době  ještě neměl,  nastala dnem  8. 2.  1999, neboť zásilka byla  uložena dne 4. 2.  1999 a den 7.  2. 1999 připadl na neděli. Zákonná  podmínka této fikce,  tj., že se  adresát v místě doručení  zdržuje, nebyla  v době doručování  zpochybněna, nakolik stěžovatelovo tvrzení,  že se v té  době zdržoval mimo  republiku, bylo  poprvé uplatněno  až v ústavní  stížnosti. Na  č.l. 45 spisu připojená   stěžovatelem  nevyzvednutá   zásilka  osvědčuje   také dostatečným  způsobem  záznam  vyšetřovatelky  o  tom, že obviněný možnosti prostudovat  spisy podle §  166 odst. 2  tr. ř. nevyužil. Proto dále postupovala, jako by k tomuto úkonu došlo.  



 Podle  názoru  senátu  Ústavního  soudu  tímto postupem zákon porušen nebyl.  



 K tvrzeným  neúplným  skutkovým  zjištěním  ze  strany orgánů činných  v trestním  řízení,  stran  doby,  příčin  a  výše  škody způsobené  na  plastových  oknech  (prosklené stěně) stěžovatelova domu, která byla zásadní povahy, Ústavní soud na základě trestního spisu zdokumentoval následující:  



 První  návrh  v tomto  směru  učinila  obhajoba  ve vyjádření k obžalobě (č.l.  58) a zopakovala  jej v průběhu hlavních  líčení (č.l. 66 a 68). Nalézací soud na ně reagoval v odůvodnění rozsudku (č.l. 75) takto: &quot;. obžalovaný měl problémy s prosklenou stěnou ve svém  domě  již  dříve,   zřejmě  vlivem  nekvalitní  stavby  této prosklené  stěny,  což  ovšem   kryto  pojištěním  nebylo  .  Soud neprováděl   doplnění  dokazování   přibráním  znalce   .  z oboru stavebnictví k posouzení otázky, zda prosklená stěna byla uvolněna nárazem větru a jaká škoda byla tímto způsobena, z toho důvodu, že pokud  jde o  výši škody,  rozhodná je  zde výše  škody, kterou se obžalovaný pokusil podvodně na pojišťovně  vylákat . Pokud pak jde o otázku,  jakým  způsobem  škoda  vznikla,  v této souvislosti je spíše rozhodné,  kdy škoda vznikla, zda  tedy obžalovaný pojistnou událost uplatnil oprávněně či neoprávněně, neboť to, že stěna byla poškozená soud nezpochybňuje.&quot;  



 Senát Ústavního soudu se domnívá, že důvody, pro které obecný soud odmítl  provést důkaz znalcem  vybočují z rámce daného  v § 2 odst. 6  a § 125 tr.  ř. Přestože obhajoba navrhovala  tento důkaz též k dokumentaci  faktu, kdy a z jaké  příčiny škoda na prosklené stěně vznikla, obecný soud  jej odmítl bez jakéhokoliv zdůvodnění, přestože  zároveň sám  přiznává důležitost  spolehlivého zjištění, kdy škoda vznikla, aby tento  fakt bylo možno porovnat s oznámením pojistné   události  stěžovatelem   z hlediska  jeho  pravdivosti. Důkazní  návrh obhajoby  v uvedeném směru  obecný soud  nehodnotil v duchu zásady  volného hodnocení důkazů,  nýbrž svévolně. Porušil tak citovaná ustanovení trestního řádu.  



 Kromě toho  obecný soud ve  svém rozsudku tvrdí,  že pojistná smlouva  nekryla  nedostatečnou  kvalitu  stavby  prosklené stěny. V tomto směru  se však opíral  o listinný důkaz,  tedy o pojistnou smlouvu, který ve spise založen nebyl a tudíž ani nemohl být podle § 112 odst. 2  a § 213 odst. 1 tr.  ř. proveden, ačkoliv předmětem trestního  řízení   bylo  obvinění  z trestného   činu  pojistného podvodu. Porušena tak byla zásada bezprostřednosti podle § 2 odst. 12 a § 220 odst. 2 tr. ř.  



 Porušení  trestního  řádu   v  uvedených   trestněprocesních zásadách znamená tím samým  i porušení zásady zákonnosti trestního řízení podle § 2 odst. 1 tr. ř.  



 Svévolným odmítnutím navrhovaného  důkazu nebyly touto cestou odstraňovány důvodné skutkové  pochybnosti z hlediska viny, včetně případného  uplatnění   zásady  in  dubio  pro   reo,  nehledě  na nesplněnou povinnost orgánů činných v trestním řízení i bez návrhu stran  objasňovat stejně  pečlivě okolnosti  svědčící ve  prospěch i v neprospěch  obviněného.  Zároveň  tak  byl  stěžovatel  zbaven možnosti  se k němu  vyjádřit, pokud  by byl  řádně proveden.  Tím došlo k porušení  zásady presumpce neviny,  resp. zákazu presumpce viny  podle  §  2  odst.  2  tr.  ř.,  jakož  i  zásady zjišťování skutkového stavu věci, o němž  nejsou důvodné pochybnosti a zásady vyhledávací, jak stanoví § 2 odst.  5 tr. ř. Nemožnost vyjádřit se k předmětnému  důkazu  pak  znamenala   omezení  zásady  práva  na obhajobu podle § 2 odst. 13 a § 33 odst. 1 tr. ř.  



 K námitce  nesprávnosti obžalobou  použité právní kvalifikace činu  stěžovatele, tedy  k chybně použitému  ustanovení §  250 tr. zák., ačkoliv měl být aplikován §  250a tr. zák., nelze než dodat, že toto  právní pochybení napravil nalézací  soud. Spolu s ústavní stížností podaným návrhem  zpochybňujícím ústavnost trestného činu pojistného podvodu se potom vypořádalo plénum Ústavního soudu svým zamítavým  nálezem  z  20.  února  2001  sp.  zn.  Pl.  ÚS  5/2000 vyhlášeným pod č. 127/2001 Sb.  



 Ústavní  soud  dále  nehodnotil  polemiku  ústavní  stížnosti s obecným  soudem ohledně  výkladu §  250a tr.  zák., neboť  to mu nepřísluší.  



 Ústavní soud,  jsa vázán hranicemi svých  pravomocí podle čl. 87   odst.  1   písm.   d)   Ústavy,  již   mnohokrát  konstatoval (např.usnesení z 27.3.1998 sp. zn.  IV. ÚS 360/97), že není soudem nadřízeným  soudům  obecným,  a   proto  mu  nepřísluší  posuzovat celkovou  zákonnost či  správnost napadených  rozhodnutí. To  však nemění   nic   na   jeho   oprávnění   zjišťovat,  zda  napadenými rozhodnutími nebylo zasaženo do ústavně zaručených základních práv a svobod.  



 Ústavním  soudem  byla  z tohoto  hlediska  zjištěna  zásadní pochybení  obecných  soudů,   jejichž  rozhodnutí  jsou  předmětem ústavní  stížnosti, která  dosahují podle  jeho názoru  do ústavní roviny.  



 Z vad v procesním postupu vytýkaných v ústavní stížnosti mají tuto  povahu  všechny   případy  nerespektování  základních  zásad trestního  řízení  (tzn.   zásady  zákonnosti,  presumpce  neviny, zjišťování  skutkového  stavu   věci  bez  důvodných  pochybností, vyhledávací,  volného  hodnocení  důkazů,  zásady bezprostřednosti a zásady  práva na  obhajobu podle  uvedených ustanovení trestního řádu,  jak  je  blíže  zdůvodněno  v bodu  II.  odůvodnění  tohoto nálezu).  



 Nezákonnosti  tohoto  typu  se  promítly  do  ústavní  roviny porušením  především  čl.  90  Ústavy  a  čl.  8  odst. 2 Listiny, garantujících  právo na  řádný zákonný  trestní proces; z hlediska mezinárodních  smluv  podle  čl.  10  Ústavy  byla  v tomto ohledu dotčena  následující ustanovení:  čl. 6  odst. 2  Úmluvy o ochraně lidských  práv  a  základních  svobod  ve  znění  protokolů  -  č. 209/1992 a č.  243/1998 Sb.- (dále jen &quot;Úmluva&quot;) a  čl. 14 odst. 2 Mezinárodního  paktu  o  občanských  a  politických  právech  - č. 120/1976 Sb.-  (dále jen &quot;Pakt&quot;).  Porušení zákonnosti procesu  se projevilo   i  v nerespektování   zásad  dokazování,   tedy  zásad vyhledávací,  zjišťování  skutkového   stavu  věci  bez  důvodných pochybností, volného hodnocení důkazů a zásady bezprostřednosti.  



 Presumpci  neviny jako  ústavní princip  včetně z ní plynoucí zásady  &quot; V  pochybnostech ve  prospěch obviněného&quot;  (in dubio pro reo),  garantuje čl.  40 odst.  2 Listiny,  jakož i  čl. 6 odst. 2 Úmluvy a čl.  14 odst. 2 Paktu, které  tak napadenými rozhodnutími obecných soudů byly dotčeny.  



 Ústavním  ekvivalentem procesní  zásady práva  na obhajobu je ustanovení  čl. 38  odst. 2  a čl.  40 odst.  3 Listiny,  jež jsou složkami  též  práva  na  spravedlivý  proces;  to  ostatně  platí i o  porušené  presumpci  neviny.  Z hlediska těchto mezinárodních smluv se napadená  rozhodnutí obecných soudů dotkla čl.  6 odst. 1 Úmluvy a čl. 14 odst. 1 Paktu.  



 Pokud  ústavní stížnost  namítala i  porušení čl.  36 odst. 1 Listiny a čl. 95 odst. 2 Ústavy, senát Ústavního soudu tento názor nesdílí. Napadeným  postupem a rozhodnutími  obecných soudů nebylo totiž stěžovateli znemožněno domáhat  se stanoveným postupem svého práva na  projednání své trestní  věci v řízení před  nimi. Stejně tak  uvedené ustanovení  Ústavy nelze  vykládat tak,  že na postup obecného soudu, jak je  v něm upraven, má stěžovatel ústavněprávní nárok.  Pouze   k námitce  účastníka  stran   neústavnosti  zákona v řízení před  obecným soudem nelze  přihlížet, resp. nelze  od ní odvozovat povinnost obecného soudu takovou věc předložit Ústavnímu soudu, nedospěl-li sám tento soud  k závěru, že zákon, jenž má být při řešení věci použit, je v rozporu s ústavním zákonem.  



 Na základě právního  a ústavněprávního  rozboru (II.,  III.) dospěl Ústavní soud k závěru, že podané ústavní stížnosti je nutno v celém  rozsahu  podle  §  82  odst.  1  zákona  vyhovět, a proto napadená rozhodnutí obecných soudů zrušil.  



   



  

