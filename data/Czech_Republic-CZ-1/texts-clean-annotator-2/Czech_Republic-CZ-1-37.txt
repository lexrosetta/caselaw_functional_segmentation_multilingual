

   



   



      Stěžovatel se  ve své včas  podané ústavní stížnosti  domáhal s odvoláním  na porušení  čl. 36  odst. 1  Listiny základních práv a svobod  a  čl.  90  Ústavy  ČR  zrušení shora uvedeného usnesení Nejvyššího  soudu ČR,  kterým bylo  odmítnuto jeho  dovolání proti rozhodnutí Vrchního soudu v Olomouci ze dne 10. 9. 1996, čj. 4 Cmo 637/95-152,   jako   opožděné.   Porušení   svých  ústavních  práv stěžovatel spatřuje v tom, že Nejvyšší soud nesprávně považoval za datum  podání  dovolání  teprve  den,  ve  kterém  své,  již dříve v dovolací  lhůtě  podané,  blanketní  dovolání  zdůvodnil  a jako opožděné toto odmítl. Stěžovatel má za to, že pochybení Nejvyššího soudu ČR  spočívá jednak v tom,  že nesprávně vztáhl  ustanovení § 242  odst.  4  o.s.ř.  na  možnosti  odstranit  vady včas podaného dovolání a dále  v jeho názoru, že po uplynutí  dovolací lhůty již nelze účinně  blanketní dovolání doplnit  o chybějící náležitosti. Podle stěžovatele zdůvodnění  blanketního dovolání nelze považovat za  změnu  již  jednou   uvedených  dovolacích  důvodů  a  rozsahu dovolání, jak  má na mysli ustanovení  § 242 odst. 4  o.s.ř. Pokud blanketní dovolání nemělo  náležitosti požadované zákonem, jednalo se  dle   stěžovatele  o  odstranění  vad   podání.  O  odstranění nedostatků v náležitostech dovolání by měl přitom dbát soud prvého stupně, a to  postupem dle § 209 a  43 o.s.ř., přičemž k zastavení dovolacího  řízení by  mohl  soud  přistoupit dle  stěžovatele jen tehdy, jestliže byl účastník  k odstranění vad podání řádně vyzván a jestliže  vady podání  nebyly  přes  výzvu odstraněny  a konečně jestliže pro  tento nedostatek nelze  v řízení pokračovat. Závěrem stěžovatel poukázal na rozdílnou  praxi Nejvyššího soudu v případě blanketních dovolání.  



      Nejvyšší  soud  ČR  jako  účastník  řízení  ve svém vyjádření k ústavní   stížnosti  uvedl,   že  při   rozhodování  o  dovolání stěžovatele zaujal stanovisko,  že neodůvodněné blanketní dovolání nelze považovat za dovolání ve smyslu §  236 odst. 1 a § 241 odst. 2 o.s.ř.  Pokud  by  soud  kvalifikoval  blanketní  dovolání  jako dovolání  sice   včas  podané,  ale  vadné,   zvýhodňoval  by  tím dovolatele,  který   v rozporu  se  zákonem   své  dovolání  vůbec neodůvodnil  proti  dovolateli,  který  dovolání  řádně  odůvodnil a následně  by chtěl  rozšířit či  jinak změnit  jeho důvody. Prvý dovolatel by totiž mohl bez  jakéhokoliv jiného omezení než lhůtou k odstranění vad podání &quot;měnit&quot; důvody svého dovolání v tom směru, že by je formuloval teprve  následně k výzvě soudu, čímž by získal podstatně  delší  lhůty  k promyšlení  svého  postupu  a formulaci dovolacích  důvodů.  Při  takovém  výkladu  by  pak  bylo  v zájmu dovolatelů  dovolání   neodůvodňovat  a  tak   způsobovat  průtahy v řízení. Nejvyšší soud dále ve svém vyjádření uvedl, že blanketní dovolání  lze  považovat  za  dovolání  včas  podané  mimo případy uvedené v  § 242 odst.  3 věta druhá  o.s.ř. pouze tehdy,  když je dovolatel odůvodnil sice následně, ale ve lhůtě k podání dovolání. Vzhledem  k tomu, že  důvody podle  § 242  odst. 3 o.s.ř. Nejvyšší soud v projednávané  věci neshledal a dovolatel  ve lhůtě dovolání neodůvodnil, považoval dovolání za opožděné a odmítl je.  



      Stěžovatel k vyjádření  Nejvyššího soudu svým  podáním ze dne 1. 3.  1999 stran údajného  zvýhodnění v důsledku delší  lhůty, ve které mohl  &quot;měnit&quot; důvody svého  dovolání, odkázal na  rozhodnutí Vrchního soudu, jímž rozsah i důvody dovolání byly již dány.  



      AH  Praha, a.s.,  se svým  podáním ze  dne 25.  2. 1999 vzdal postavení vedlejšího  účastníka řízení dle  ustanovení § 28  odst. 2 zák. č. 182/1993 Sb.  



 Vzhledem   ke   stěžovatelem   tvrzenému   porušení   ústavně zaručených  základních  práv,  tak  jak  předpokládá  § 72 zák. č. 182/1993  Sb.,  nezbylo  Ústavnímu  soudu,  jakožto orgánu ochrany ústavnosti ve smyslu čl. 83 Ústavy, než se věcí zabývat.  



      Ze spisu Krajského obchodního soudu  v Ostravě, sp. zn. 23 Cm 1170/95,  Ústavní soud  zjistil, že  na návrh  žalobce A.H. Praha, a.s., vydal  Krajský obchodní soud  v Ostravě dne 22.  9. 1995 pod čj.  2  Sm  64/95-50  směnečný  platební  rozkaz,  ve  kterém byla stěžovateli  uložena  povinnost  zaplatit  částku  8.000.000,- ATS s příslušenstvím.  Ke včas  podaným  námitkám  stěžovatele krajský obchodní  soud  rozsudkem   ze  dne  25.  10.  1995,   čj.  23  Cm 1170/95-100, zrušil směnečný platební  rozkaz a uložil stěžovateli povinnost zaplatit  směnečnou pohledávku přepočtenou  na koruny ve výši 20.696.000,-  Kč. Rozsudkem Vrchního soudu  v Olomouci ze dne 10.  9.  1996,  čj.  4  Cmo  637/95-152,  byl  změněn výše uvedený rozsudek  Krajského obchodního  soudu v Ostravě  tak, že  směnečný platební rozkaz  Krajského obchodního soudu  v Ostravě ze dne  22. 9.  1995,  čj.  2  Sm  64/95-50,  kterým  byla uložena stěžovateli povinnost    zaplatit    AH    Praha,    a.s.,   8.000.000,-   ATS s příslušenstvím, se ponechává  v platnosti. Rozsudek nabyl právní moci 25. 10. 1996. Stěžovatel  podal proti tomuto rozsudku dne 22. 11.  1996   u  Krajského  obchodního   soudu  v Ostravě  blanketní dovolání,  mající náležitosti  § 241  odst. 1  i 241  odst. 2 a 42 odst. 4 o.s.ř.  vyjma důvodů dovolání, rovněž vypočtených  v § 241 odst. 2 o.s.ř., s tím, že odůvodnění  zašle do 14 dnů. Dne 28. 11. 1996  stěžovatel  podal  u  krajského  obchodního soudu odůvodnění svého  dovolání. Dále  Ústavní soud  zjistil, že  Nejvyšší soud ČR ústavní stížností  napadeným usnesením ze  dne 24. 2.  1998, čj. 1 Odon 84/97-203, dovolání jako opožděné odmítl. V odůvodnění uvedl, že z ustanovení § 242 odst. 4 o.s.ř. vyplývá, že po uplynutí lhůty k podání  dovolání již  nelze měnit  důvody dovolání  a rovněž ani uvádět důvody  nové. Stěžovatel měl  proto podle Nejvyššího  soudu možnost  své dovolání  doplnit do  konce lhůty  k podání dovolání, protože tak  učinil až po uplynutí  této lhůty, považoval Nejvyšší soud  jeho  dovolání  za  opožděné,  když  jeho  podání  bylo  lze považovat  za  dovolání  až  okamžikem,  kdy  došlo  soudu  podání obsahující i důvody dovolání.  



   



      Ústavní soud poté, co přezkoumal ústavní stížnost stěžovatele spolu  s připojeným spisem  Krajského obchodního  soudu v Ostravě, sp. zn. 23 Cm 1170/95, dospěl  k závěru, že ústavní stížnost je za situace,  kdy  Nejvyšší  soud  zcela  abstrahoval  od stěžovatelem podaného  blanketního dovolání  dne 22.  11. 1996,  důvodná, a  to proto,  že  ústavní   stížností  napadené  rozhodnutí,  odmítající stěžovatelovo  dovolání  jako  opožděné,  de  facto  založilo  dvě kategorie  náležitostí dovolání,  upravených jednotně v ustanovení § 241  o.s.ř.  A  to  jednak  na  ty náležitosti dovolání, jejichž nedostatek  soud odstraňuje  postupem dle   § 209  a 43  o.s.ř. za použití  §  243c  o.s.ř.,  a  dále  na  ty,  resp.  na  tu, kterou neodstraňuje a  za kterou Nejvyšší  soud považuje dovolací  důvody vzhledem k úpravě obsažené v § 242 odst. 4 o.s.ř., z níž plyne, že po uplynutí  lhůty pro podání dovolání  nelze měnit ani rozšiřovat dovolací  důvody.  To  vše,  aniž  by  vzal  v úvahu,  že  vlastní formulování  dovolacích důvodů  není ani  změna již zformulovaných důvodů  na  jiné  ani   jejich  kvantitativní  rozšíření.  Ostatně i odborná literatura (např. Vilém Steiner: Občanské právo procesní v teorii a praxi, str. 186)  považuje změnu návrhu, ke které patří i rozšíření  návrhu,  za  úkon,  kterým  účastník řízení disponuje předmětem  řízení a  který dle  názoru Ústavního  soudu v  případě blanketního dovolání  dosud není dán a  proto také jeho nedostatek může  být  jenom  nedostatek  náležitostí  návrhu, resp. dovolání, a nikoliv  dispozice  předmětem  řízení.  Stručně  řečeno, protože dovolací  důvody jsou  náležitostí dovolání  jako kterákoliv jiná, upravená v  § 241 o.s.ř.,  a protože v situaci,  kdy ještě nedošlo k vlastnímu zformulování dovolacích důvodů,  nelze aplikovat § 242 odst.  4 o.s.ř.,  neboť nelze  měnit ani  rozšiřovat to,  co ještě neexistuje, má Ústavní soud za  to, že napadené rozhodnutí, kterým bylo  dovolání podané  již 22.  11. 1996  a mající  ke dni 28. 11. 1996  všechny předepsané  náležitosti,  aniž  by soud  dostál svým povinnostem, vyplývajícím  z § 209  a 43 o.s.ř.  a § 243c  o.s.ř., odmítnuto, porušilo stěžovatelovo právo na přístup k soudu dle čl. 36  odst.  1  Listiny  i  dle  čl.  6  odst.  1 Mezinárodní úmluvy o ochraně   lidských  práv   a  základních   svobod,  neboť  spolu s konstantní  judikaturou  Evropského  soudu  pro  lidská práva má Ústavní soud  za to, že právo  na přístup k soudu  zaujímá v každé demokratické společnosti natolik významné  místo, že jeho zužující výklad neodpovídá cíli  ani předmětu ochrany dle čl.  6 Úmluvy (In a democratic  society within  the  meaning  of the  Convention the right  under Article  6.1 holds  such a  prominent place  that the restrictive interpretation of Article  6.1 would not correspond to the  aim and  purpose of  that provision  Delcourt versus  Belgium 1970  Evropského soudu).  Rovněž tak  se v této  souvislosti sluší odkázat  i na  rozhodnutí Evropského  soudu ve  věci Airey  versus Ireland 1979,  které dovozuje z čl.  6 Úmluvy pozitivní  povinnost státu   zajišťovat  praktický   a  účinný   přístup  k soudu  (The Contracting States are also under a positive obligation to provide practical  and  effective  access  to  court.)  a dále stanoví, že přístup  k soudu  musí  být  skutečný  a  ne  formální  (Access to a judicial forum  must be substantive,  not just formal).  Obdobně bylo judikováno ve věci Golder  versus UK 1975, když Evropský soud vyslovil, že  právo na přístup k soudu  znamená skutečný, faktický přístup stejně tak  jako právní (The right of  access means access in fact, as well as in law).  



      Pro úplnost  Ústavní soud uvádí, že  samotná úvaha Nejvyššího soudu, uvedená ve vyjádření k ústavní stížnosti o možném obcházení zákonné  dovolací lhůty  těmi, kteří  dovolání neodůvodnili,nemůže být interpretačním pravidlem pro odepření práva na přístup k soudu již   proto,  že   předjímá  úmysl   dovolatele  obcházet  zákonem stanovenou lhůtu pro podání dovolání, přesto, že příčiny neuvedení dovolacích důvodů mohou být   objektivní, zejména jde-li o řízení, kde  je obligatorní  zastoupení advokátem,  a navíc  proto, že  je nepřípustné,  aby interpretace  soudu byla  podřízena spekulativní úvaze typu  praesumpce viny, jsou-li  soudy povolány k poskytování spravedlivé  ochrany  práv  a  oprávněných  zájmů účastníků, jakož i k výchově  zachovávání  zákonů,   k čestnému  plnění  povinností a k úctě k právům spoluobčanů (§ 1 o.s.ř.).  



      Z důvodů  shora uvedených  Ústavní soud  dle ustanovení  § 82 odst.  1  a  3  zák.  č.  182/1993  Sb.  vyhověl ústavní stížnosti a napadené rozhodnutí Nejvyššího soudu zrušil.  



   



   



  

