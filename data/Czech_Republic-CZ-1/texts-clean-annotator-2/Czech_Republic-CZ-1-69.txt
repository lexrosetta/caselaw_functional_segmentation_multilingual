 



  



 	Rozsudkem Krajského soudu v Hradci Králové shora označeným byl ve  výroku I. změněn rozsudek Okresního soudu v Hradci Králové ze dne 21. 2. 2008,  č. j. 16 C 221/2005-189, a to tak, že bylo určeno, že vlastníkem  spoluvlastnického podílu o velikosti 1443/10000 z celku na domě č. p. 847,  nacházejícím se na pozemku parc. č. 936 v obci a katastrálním území H. K.,  zapsaném na LV u Katastrálního úřadu pro Královéhradecký kraj – Katastrální  pracoviště Hradec Králové, je Česká republika – Bytový podnik města Hradec  Králové, s. p. v likvidaci. Odvolacím soudem bylo dále rozhodováno o náhradě  nákladů řízení (výrok II.). 



 	Odvolací soud ve věci rozhodoval po zrušení svého předchozího (též  měnícího) rozsudku ze dne 2. 12. 2008, č. j. 20 Co 281/2008-231, rozhodnutím  Nejvyššího soudu ze dne 15. 3. 2011, č. j. 28 Cdo 2059/2009-267. I přes jím  vyslovené právní závěry odvolací instance setrvala na svém právním posouzení a  určovací žalobě opět vyhověla (viz měnící výrok I.).  Potvrdila svůj závěr o  neplatnosti kupní smlouvy o prodeji bytu, uzavřené dne 19. 11. 1990 mezi  Bytovým podnikem města Hradec Králové (v současné době v likvidaci) a manžely  R. (žalovaným ad 1/ a 2/), k němuž dospěla aplikací § 39 obč. zák. především  pro zjištěný rozpor se zákonem (konkrétně s ustanovením § 1 odst. 1 zákonného  opatření č. 364/1990 Sb. – porušen zákaz převodu majetku mimo rámec obvyklého  hospodaření) a s dobrými mravy. S pokyny nejvyšší instance se pak odvolací soud  vypořádal tak, že neshledal důvod pro změnu svého rozhodnutí. Nejvyšším soudem  akcentovanou dohodu o vydání věci ze dne 19. 4. 1993, sjednanou mezi žalobci a  M. S. na straně jedné (jako oprávněnými osobami) a žalovaným ad 3) na straně  druhé (jako osobou povinnou), nepokládal za titul zakládající či uznávající  vlastnické právo žalovaných ad 1) a 2) k podílu na identifikovaném domě (k  bytu). Vyloučil také možnost konvalidace sporné smlouvy z roku 1990 na základě  uvedené restituční dohody. Ze všech těchto důvodů uzavřel, že vlastnické právo  k bytové jednotce žalovaným ad 1) a 2) nesvědčí.  



 	Proti rozsudku odvolacího soudu podali žalovaní ad 1) a 2) dovolání, v  němž mu vytkli mimo jiné nesprávnost jeho právního posouzení a rovněž fakt, že  se tento soud nevypořádal se závazným právním stanoviskem Nejvyššího soudu  (vysloveným v rozsudku ze dne 15. 3. 2011, č. j. 28 Cdo 2059/2009-267).  Dovolatelé zejména namítali, že v daném případě na straně žalobců není dán  naléhavý právní zájem vyžadovaný ustanovením § 80 písm. c) o. s. ř. k podání  určovací žaloby. Dále měli za to, že pouhá pochybnost o platnosti či  neplatnosti kupní smlouvy nestačí k přijetí závěru o její neplatnosti (v tomto  směru tvrdili, že výjimka zakladatele pro převod bytu do jejich vlastnictví v  roce 1990 byla udělena). Závěrem žádali, aby dovolací soud zrušil rozsudek  odvolací instance a věc jí vrátil k dalšímu řízení. 



 	Žalovaný ad 3) se k dovolání písemně vyjádřil. Napadené rozhodnutí  odvolacího soudu považoval za věcně správné a ztotožnil se s jeho argumentací. 



 	Nejvyšší soud zjistil, že žalovaní ad 1) a 2), zastoupení advokátem,  podali dovolání v zákonné lhůtě (§ 240 odst. 1, § 241 odst. 1 o. s. ř.).  Přípustnost dovolání opírali o diformitu rozsudků nižších instancí a dovolací  důvody byly uplatněny podle § 241a odst. 2 písm. a) o. s. ř., tj. pro vadu  řízení, jež mohla mít za následek nesprávné rozhodnutí ve věci, ve smyslu §  241a odst. 2 písm. b) o. s. ř., tedy pro nesprávnost právního posouzení věci  odvolacím soudem, a taktéž podle § 241a odst. 3 o. s. ř., protože podle mínění  dovolatelů rozhodnutí vychází ze skutkového zjištění, které nemá podle obsahu  spisu v podstatné části oporu v provedeném dokazování. 



 	Dovolání je přípustné. 



 	Podle ustanovení § 237 odst. 1 písm. a) o. s. ř. platí, že dovolání je  přípustné proti rozsudku odvolacího soudu a proti usnesení odvolacího soudu,  jimiž bylo změněno rozhodnutí soudu prvního stupně ve věci samé – což dopadá i  na posuzovanou věc. 



 	Dovolání je též důvodné. 



 	Nejvyšší soud již ve svém předchozím zrušujícím rozhodnutí vydaném v  této věci – č. j. 28 Cdo 2059/2009-267 – vyslovil právní názor o relevanci platné dohody  o vydání věci ze dne 19. 4. 1993, uzavřené mezi restituenty a žalovaným ad 3/  (Bytovým podnikem města Hradec Králové, nyní v likvidaci). V důsledku uvedené  restituční dohody, která ve svém obsahu zohlednila v roce 1990 uskutečněný  prodej bytu do osobního vlastnictví manželům R. (žalovaným ad 1/ a 2/) tak, že  jim zůstal podíl o velikosti 5772/40000 z celku, byla oprávněným osobám v  restituci vydána pouze část domu č. p. 847 na K. ulici v kat. úz. H. K. –  každému v poměru ve výši 8557/40000 z celku (sníženém o prodaný byt). Zde je  třeba znovu zdůraznit, že všichni nabyvatelé s těmito skutečnostmi souhlasili s  tím, že tento právní stav byl následně zaznamenán do katastru nemovitostí s  právními účinky vkladu práva ke dni 2. 7. 1993.  



 	V souzeném sporu je třeba interpretovat rozhodné právní úkony (kupní  smlouvu z roku 1990 a restituční dohodu datovanou dnem 19. 4. 1993) především z  hlediska principu právní jistoty, jenž je jedním ze základních předpokladů  právního státu (čl. 1 Ústavy ČR). Jedním z prvků právní jistoty je i  přístupnost a jasnost neboli zřetelnost právních norem a jasnost právního řádu  jako celku, a to tak, aby bylo občanovi vždy zřejmé, které jeho chování je po  právu a které je proti právu (Knapp, V.: Teorie práva, 1. vydání. Praha : C. H.  Beck, 1995, str. 206 a 207). V projednávaném případě lze usuzovat na dobrou  víru dovolatelů v existenci jejich vlastnictví k podílu na domě (k bytu), neboť  v roce 1993 byl stav založený kupní smlouvou explicitně potvrzen platnou  restituční dohodou a po dobu mnoha let (od uzavření kupní smlouvy ze dne 19.  11. 1990 do podání žaloby v této věci v roce 2005; s jistou časovou přetržkou  pokojného užívání bytu vzhledem k řízení sp. zn. 8 C 26/94 o žalobě na  neplatnost dotčené smlouvy, zahájenému ze strany žalobců a skončenému v roce  1998) byl daný právní vztah konzumován a práva a povinnosti z něj vyplývající  byly naplňovány. Pod zorným úhlem principu právní jistoty není dost dobře možné  ani vhodné vázat se nepřiměřeně k minulosti, akcentovat při právním posouzení  věci pouze potenciálně neplatný právní úkon z roku 1990 a opomíjet tak výslovně  projevenou vůli stran o obsahu a předmětu právního vztahu v rámci dohody o  vydání věci z roku 1993. Tato byla – i s účinky pro manžele R. – právně  realizována na základě intabulace vlastnických, resp. spoluvlastnických práv do  katastru nemovitostí. Předestřeným právním jednáním bylo de facto stvrzeno  nabytí vlastnických oprávnění k bytové jednotce žalovanými ad 1) a 2), a z  tohoto pohledu by bylo v rozporu s principy právní jistoty a legitimního  očekávání dovolatelů, kdyby byli tito svého vlastnictví zbaveni pouze na  podkladě obsahu právního úkonu z roku 1990 (tedy uzavřeného předtím, než byla  sjednána platná restituční dohoda toto právo svobodně a dobrovolně  přiznávající); časové rozpětí mezi restituční dohodou a prvotním závěrem  odvolací instance o neplatnosti kupní smlouvy bylo přitom 15 let. Opačný postup  by zjevně odporoval zásadě platné v demokratické a právní společnosti, že  dohodnuté je nutno zachovávat a plnit. Prezentované závěry konvenují též nálezu  Ústavního soudu ze dne 11. 5. 2011, sp. zn. II. ÚS 165/11, jenž zdůraznil, že  „princip dobré víry (chránící účastníky soukromoprávních vztahů) je možno  chápat jako jeden z klíčových projevů principu právní jistoty, který je  odvoditelný z normativního principu právního státu (čl. 1 odst. 1 Ústavy).  Související filozofickou a sociologickou kategorií je pak princip důvěry v  úkony dalších osob při veškerém sociálním styku s nimi, který je základním  předpokladem pro fungování komplexní společnosti. Osobě, která učinila určitý  právní úkon s důvěrou v jí druhou stranou prezentovaný skutkový stav, musí být  v materiálním právním státě poskytována ochrana“ (z relevantních tezí  citovaného rozhodnutí Ústavního soudu). 



 	Právní posouzení odvolacího soudu, založené na neexistenci vlastnického  práva dovolatelů k předmětné bytové jednotce, tedy neobstojí. 



 	Z uvedených důvodů Nejvyšší soud napadené rozhodnutí odvolacího soudu v  celém rozsahu zrušil a věc mu vrátil k dalšímu řízení (§ 243b odst. 2 věta za  středníkem, odst. 3 o. s. ř.).  



 	V dalším průběhu řízení, v němž se rozhodne též o nákladech dovolacího  řízení, je odvolací soud vázán právním názorem dovolacího soudu (§ 243d odst. 1  o. s. ř.), na což nyní Nejvyšší soud důrazně upozorňuje.  



 	 



    



   

