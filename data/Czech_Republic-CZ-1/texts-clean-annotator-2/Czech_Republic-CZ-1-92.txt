 



  



 Rozsudkem Okresního soudu v Břeclavi ze dne 27. 5. 2005, sp. zn. 2 T 679/2004,  byl obviněný O. D. uznán vinným trestným činem loupeže podle § 234 odst. 1 tr.  zák. jako zvlášť nebezpečný recidivista podle § 41 odst. 1 tr. zák. a trestným  činem porušování domovní svobody podle § 238 odst. 1, 2 tr. zák. Těchto  trestných činů se obviněný O. D. dopustil jednáním popsaným v bodu 1 skutkové  věty výroku o vině společně se spoluobviněným J. D., přičemž toto jejich  společné jednání spočívalo v  tom, že „dne 11. 11. 2004 kolem 19.30 hodin v B.  na ulici H. přišli oba obžalovaní společně k domu poškozeného R. L., a  zazvonili u brány do dvora, když jim poškozený přišel otevřít, žádali po něm  částku 10.000,- Kč za to, že jim „zmařil kšeft“, odmítnutím odvozu odcizeného  kontejneru, načež je poškozený nechtěl do dvora vpustit, přesto se domáhali  vstupu na dvůr domu, přetlačovali se s poškozeným u brány, až ji vysadili ze  závěsů, vnikli na dvůr a poškozeného napadli tak, že jej bili pěstmi a ranami  hlavou do obličeje, stále po něm požadovali oněch 10.000,- Kč pod pohrůžkou  zabití, což jim poškozený nemínil vyplatit, přitom mu z krku strhli masivní  stříbrný řetízek v hodnotě 4.000,- Kč, poté poškozeného stále stejným způsobem  napadali i na chodníku před domem, až dokud jim družka poškozeného E. S.  nepřinesla nejprve 5.000,- Kč a pak také zlatý prsten v hodnotě 1.000,- Kč,  které vzali a odešli, čímž poškozenému způsobili škodu ve výši 10.000,- Kč a  fyzickým napadením mu způsobili poranění v obličeji, zranění nosu a rtů, a  obžalovaný O. D. se tohoto jednání dopustil přesto, že byl rozsudkem Okresního  soudu v Břeclavi ze dne 6. 6. 1996 sp. zn. 2 T 350/95 ve spojení s rozsudkem  Krajského soudu Brno ze dne 27. 8. 1996 sp. zn. 4 To 391/96 uznán vinným také  pokusem trestného činu ublížení na zdraví podle § 8 odstavec 1 a § 222 odstavec  1 trestního zákona jako zvlášť nebezpečný recidivista podle § 41 odstavec 1  trestního zákona a odsouzen k trestu odnětí svobody v trvání 7,5 roku se  zařazením pro jeho výkon do věznice se zvýšenou ostrahou, jenž vykonal dne 2.  9. 2002“. Za tyto trestné činy byl obviněnému O. D. uložen podle § 234 odst. 1,  § 42 odst. 1 tr. zák. a za použití § 35 odst. 1 tr. zák. úhrnný trest odnětí  svobody ve výměře 9 (devíti) let, pro jehož výkon byl podle § 39a odst. 2 písm.  d) tr. zák. zařazen do věznice se zvýšenou ostrahou. Rozsudkem bylo dále  odsuzujícím výrokem (bod 1 - 4 výroku o vině) rozhodnuto ohledně  spoluobviněného J. D., kterému byla taktéž podle § 228 odst. 1 tr. ř. uložena  povinnost k náhradě škody. 



 Shora uvedený rozsudek soudu prvního stupně byl napaden odvoláními obviněných  O. D. a J. D., která byla usnesením Krajského soudu v Brně jako soudu  odvolacího ze dne 17. 8. 2005, sp. zn. 3 To 348/2005, zamítnuta podle § 256 tr.  ř. 



 Proti usnesení odvolacího soudu podal řádně a včas dovolání toliko obviněný O.  D., a to z důvodu uvedeného v § 265b odst. 1 písm. g) tr. ř. s tím, že je  přesvědčen, že soud prvního stupně i soud odvolací jeho jednání nesprávně  právně posoudil a tak nesprávně dovodil spáchání trestného činu. 



 Obviněný v odůvodnění svého mimořádného opravného prostředku uvedl, že je mu  kladeno za vinu, že měl napadnout poškozeného R. L., přičemž není uvedeno jak,  a to ani ohledně vniknutí do dvora domu ve vlastnictví tohoto poškozeného, k  čemuž došlo přetlačováním s poškozeným a nikoliv svévolným vniknutím; z toho je  dovozována jeho vina trestným činem loupeže, přestože není uvedeno, jak se ho  měl dopustit. Podle obviněného skutek spočívající v tom, že někam jel a někoho  obstoupil, nenaplňuje znaky loupeže, resp. pachatelství tohoto trestného činu,  ale znaky účastenství na spáchání předmětného trestného činu, a to patrně ve  formě pomoci. Obviněný dále poukázal na to, co bylo podle jeho názoru ve vztahu  k němu prokázáno, resp. co podle něj vyplývá z výpovědí svědkyně E. S. a  poškozeného R. L., a uvedl, že nebylo prokázáno, že se skutkový děj odehrál  tak, jak je popsán v obžalobě, resp. že jemu prokázané jednání je trestným  činem. Obviněný nemůže být usvědčován výpovědí R. L., neboť tato není  hodnověrná, tomuto poškozenému nevznikla škoda ve výši 10.000,- Kč, jak uvádí  soud, ale ve výši 4.000,- Kč za stříbrný řetízek, který byl poškozenému vrácen.  Obviněný se domnívá, že skutečnost, že je někdo přítomen spáchání trestného  činu, neznamená, že je jeho viníkem, a že se soud při stanovení viny nezabýval  jednotlivými obviněnými a vzal za viníka toho, kdo byl obžalobou označen jako  obžalovaný, a to bez ohledu na popis skutku v obžalobě, který vylučuje spáchání  loupeže obviněným. Obviněný v této souvislosti opětovně poukázal na to, že  nebylo prokázáno, že by poškozeného napadl a že se tedy ve vztahu k němu soudy  tvrzený trestný čin loupeže stal. Pokud by se tedy soud zabýval obžalobou a  hodnotil důkazy jednotlivě i v jejich souhrnu, musel by obviněného zprostit  obžaloby. 



 V závěru svého mimořádného opravného prostředku obviněný navrhl, aby Nejvyšší  soud napadený rozsudek zrušil, aby zrušil také všechna rozhodnutí na tento  rozsudek obsahově navazující, pokud vzhledem ke změně, k níž došlo zrušením,  pozbyla podkladu, a aby jej zprostil obžaloby podle § 226 písm. a) tr. ř.,  příp. aby věc přikázal k novému projednání a rozhodnutí „Městskému soudu v  Brně“ a zavázal jej hodnotit obhajobu ve prospěch obviněného tak, že je třeba  uznat jeho nevinu. 



 Státní zástupce Nejvyššího státního zastupitelství České republiky ve vyjádření  k dovolání konstatoval, že obviněný své dovolání výslovně podává proti rozsudku  soudu prvního stupně a z obsahu dovolání je zřejmé, že se nejedná o nešťastnou  formulaci, ze které by bylo možno dovodit, že je napadáno rozhodnutí soudu  druhého stupně; nesprávné právní posouzení věci, opírající se víceméně o  skutkové námitky, je vytýkáno výhradně prvostupňovému soudu. Státní zástupce  dále uvedl, že v rámci odůvodnění dovolání obviněný zrekapituloval svoji verzi  obhajoby, předkládá vlastní variantu hodnocení provedených důkazů, přičemž z  dovolací argumentace je nepochybné, že se dovolání zcela míjí s věcným  naplněním deklarovaného dovolacího důvodu podle § 265b odst. 1 písm. g) tr. ř.  a není jí naplněn ani žádný jiný z důvodů dovolání uvedených v § 265b odst. 1  tr. ř. Zejména je ale zřejmé, že obviněný napadá rozhodnutí soudu prvního  stupně a že tedy nejsou splněny podmínky přípustnosti dovolání podle § 265a tr.  ř. Proto státní zástupce navrhl, aby Nejvyšší soud dovolání odmítl podle § 265i  odst. 1 písm. a) tr. ř., a to v souladu s ustanovením § 265r odst. 1 písm. a)  tr. ř. v neveřejném zasedání. 



 K právnímu názoru státního zástupce, že dovolání obviněného je nepřípustné,  protože směřuje toliko proti rozsudku soudu prvního stupně, a proto by mělo být  dovolacím soudem odmítnuto podle § 265i odst. 1 písm. a) tr. ř., Nejvyšší soud  poznamenává, že je sice pravdou, že obviněný ve svém mimořádném opravném  prostředku výslovně uvedl, že jej podává „proti rozsudku Okresního soudu v  Břeclavi ze dne 27. 5. 2005, č.j.: 2 T 679/2004-368“, z čehož by bylo možné  dovodit, že dovolání bylo podáno proti rozhodnutí soudu prvního stupně, nicméně  současně v označení svého podání uvedl, že tento rozsudek „byl potvrzen  usnesením Krajského soudu v Brně, č.j.: 3 To 348/2005“, v odůvodnění dovolání  vytkl nesprávné právní posouzení jak soudu prvního stupně, tak soudu  odvolacímu, a v petitu předmětného podání navrhl, aby Nejvyšší soud kromě  napadeného rozsudku zrušil i všechna rozhodnutí na tento rozsudek obsahově  navazující, pokud vzhledem ke změně, k níž došlo zrušením, pozbyla podkladu; s  ohledem na tyto skutečnosti dovolací soud dovolání obviněného shledal  přípustným. 



 Podle § 265b odst. 1 písm. g) tr. ř. dovolání lze podat, jestliže rozhodnutí  spočívá na nesprávném právním posouzení skutku nebo jiném nesprávném hmotně  právním posouzení. 



 Z dikce uvedeného ustanovení plyne, že ve vztahu ke zjištěnému skutku je možné  dovoláním vytýkat výlučně vady hmotně právní. Protože zpochybnění správnosti  skutkových zjištění do zákonem vymezeného okruhu dovolacích důvodů podle § 265b  tr. ř. zahrnout nelze, je dovolací soud skutkovými zjištěními soudu prvního,  event.  druhého stupně vázán a těmito soudy zjištěný skutkový stav je pro něj  východiskem pro posouzení skutku z hlediska hmotného práva. Dovolací soud tedy  musí vycházet ze skutkového stavu tak, jak byl zjištěn v průběhu trestního  řízení a jak je vyjádřen především ve výroku odsuzujícího rozsudku, a je  povinen zjistit, zda právní posouzení skutku je v souladu s vyjádřením způsobu  jednání v příslušné skutkové podstatě trestného činu s ohledem na zjištěný  skutkový stav. 



 V mezích dovolacího důvodu podle § 265b odst. 1 písm. g) tr. ř. lze tedy  namítat, že skutek, jak byl soudem zjištěn, byl nesprávně právně kvalifikován  jako trestný čin, ačkoliv o trestný čin nejde, nebo že jde o jiný trestný čin,  než kterým byl obviněný uznán vinným. Vedle vad, které se týkají právního  posouzení skutku, lze vytýkat též „jiné nesprávné hmotně právní posouzení“.  Rozumí se jím zhodnocení otázky, která nespočívá přímo v právní kvalifikaci  skutku, ale v právním posouzení jiné skutkové okolnosti mající význam z  hlediska hmotného práva. 



 Na podkladě dovolacího důvodu podle § 265b odst. 1 písm. g) tr. ř. nelze ovšem  namítat a ani přezkoumávat a hodnotit správnost a úplnost skutkového stavu ve  smyslu § 2 odst. 5 tr. ř. ani prověřovat úplnost provedeného dokazování a  správnost hodnocení důkazů podle § 2 odst. 6 tr. ř., poněvadž tato činnost  soudu spočívá v  aplikaci ustanovení procesních, nikoliv hmotně právních.  Nejvyšší soud v rámci dovolacího řízení neprovádí dokazování buď vůbec, anebo  jen zcela výjimečně, a to pouze za účelem rozhodnutí o dovolání (§ 265r odst. 7  tr. ř.), a není tak oprávněn, pouze na podkladě spisu a bez možnosti provedené  důkazy zopakovat za dodržení zásad ústnosti a bezprostřednosti, zpochybňovat  dosavadní skutková zjištění a prověřovat správnost hodnocení důkazů provedeného  soudy nižších stupňů. Jinak řečeno, dovolání lze opírat jen o námitky hmotně  právní povahy, nikoli o námitky skutkové.  



 S ohledem na shora uvedené se dovolací soud nezabýval námitkami obviněného, že  společně se spoluobviněným J. D. vnikli do dvora domu poškozeného R. L. v  důsledku přetlačování s tímto poškozeným a nikoliv svévolně, že jeho jednání  spočívalo toliko v tom, že někam jel a někoho obstoupil, resp. že byl přítomen  spáchání trestného činu a není jeho viníkem (tj. že tento trestný čin  nespáchal), neboť nebylo prokázáno, že by poškozeného napadl a že se skutkový  děj odehrál tak, jak je popsán v obžalobě, že výpověď poškozeného není  hodnověrná, a proto jí nemůže být usvědčován, že tomuto poškozenému nevznikla  škoda ve výši 10.000,- Kč, ale ve výši 4.000,- Kč za stříbrný řetízek, který  byl navíc poškozenému vrácen, a že pokud by se soud zabýval obžalobou a  hodnotil důkazy jednotlivě i v jejich souhrnu, musel by obviněného zprostit  obžaloby. Těmito námitkami totiž obviněný nenapadá správnost hmotně právního  posouzení předmětného skutku, ale toliko správnost hodnocení důkazů soudy dříve  činnými v jeho trestní věci a tedy i správnost skutkových zjištění, k nimž na  základě provedeného dokazování tyto soudy dospěly. Jak již bylo uvedeno,  takovéto námitky skutkové povahy směřující proti tvrzenému porušení procesních  ustanovení § 2 odst. 5 a 6 tr. ř. obviněným uplatněnému dovolacímu důvodu podle  § 265b odst. 1 písm. g) tr. ř. po obsahové stránce neodpovídají a nejsou  způsobilé založit ani jiný z důvodů dovolání uvedených v § 265b tr. ř. 



 Jako hmotně právní námitku (byť do značné míry vycházející z námitek  skutkových) po obsahové stránce odpovídající dovolacímu důvodu podle § 265b  odst. 1 písm. g) tr. ř. dovolací soud posoudil toliko tvrzení obviněného, že ve  skutkové větě není uvedeno, jak měl poškozeného R. L. napadnout, resp. jak se  měl trestného činu loupeže dopustit, a že skutek tak, jak je ve skutkové větě  popsán, nenaplňuje znaky trestného činu loupeže podle § 234 odst. 1 tr. zák.,  příp. by mohl u obviněného O. D. naplňovat zákonné znaky účastenství na tomto  trestném činu, a to patrně pomoci. Dovolací soud se touto hmotně právní  námitkou zabýval a dospěl k závěr, že je zjevně neopodstatněná. 



 Jak již bylo shora uvedeno, obviněný spáchal předmětný skutek společně se  spoluobviněným J. D.; proto je třeba při posuzování předmětné námitky vyjít z   judikatury vztahující se k ustanovení § 9 odst. 2 tr. zák., podle něhož „byl-li  trestný čin spáchán společným jednáním dvou nebo více osob, odpovídá každá z  nich, jako by trestný čin spáchala sama (spolupachatelé)“. Podle judikatury jde  o společné jednání tehdy, jestliže každý ze spolupachatelů uskuteční svým  jednáním všechny znaky skutkové podstaty trestného činu nebo jestliže každý ze  spolupachatelů svým jednáním uskutečnil jen některý ze znaků skutkové podstaty  trestného činu, jež je pak naplněna jen souhrnem těchto jednání, anebo i tehdy,  pokud jednání každého ze spolupachatelů je alespoň článkem řetězu, přičemž  jednotlivé činnosti - články řetězu směřují k přímému spáchání trestného činu a  jen ve svém celku naplňují jeho skutkovou podstatu a působí současně (srov.  rozhodnutí pod č. 36/1973-I. Sb. rozh. tr.). Z hlediska právního posouzení  skutku spáchaného v posuzované trestní věci obviněným O. D. a spoluobviněným J.  D. tudíž není rozhodné, jakými konkrétními úkony se každý z nich podílel na  spáchání trestného činu loupeže podle § 234 odst. 1 tr. zák., neboť konkrétní  míra, jakou každý z obviněných přispěl ke spáchání trestného činu, nenachází  svůj výraz při úvaze soudu o vině, ale při jeho úvaze o druhu a výměře trestu  podle § 31 odst. 2 písm. a) tr. zák. (srov. usnesení Nejvyššího soudu ze dne  27. 8. 2003, sp. zn. 5 Tdo 944/2003, publikované v Trestněprávní revue,  vydavatelství C. H. Beck, č. sešitu 5/2004, str. 152). Z uvedeného důvodu není  nutné, aby jednotlivé úkony byly ve skutkové větě výroku o vině blíže  konkretizovány a postačí, když je v ní skutek popsán toliko prostřednictvím  souhrnu všech částí jednání v daném případě naplňujících zákonné znaky  trestného činu loupeže podle § 234 odst. 1 tr. zák., aniž by bylo současně  uvedeno, zda se všech těchto částí jednání dopustili oba obvinění či nikoli,  tj. jakého konkrétního jednání se každý ze spolupachatelů dopustil. K tomu  dovolací soud poznamenává, že z odůvodnění rozsudku soudu prvního stupně je  jednoznačně zřejmé, že obviněný O. D. svým jednáním naplnil všechny zákonné  znaky trestného činu loupeže podle § 234 odst. 1 tr. zák., neboť jak uvedl ve  své výpovědi poškozený R. L., „oba obžalovaní vnikli do dvora, kde“ jej „oba  napadali. Byť byl obžalovaný O. D. méně agresivní než druhý obžalovaný, tak oba  obžalovaní“ jej „drželi, bouchali ho hlavami a pěstmi. Oba po“ něm „požadovali  10.000,- Kč s tím, že jim zkazil kšeft“ (str. 8 rozsudku soudu prvního stupně). 



 Z hlediska právního posouzení skutku je rozhodné to, zda skutkový stav tak, jak  je popsán v bodě 1 výroku o vině rozsudku soudu prvního stupně, s nimiž se  odvolací soud ztotožnil, poskytuje dostatečný podklad k právnímu závěru, že se  obvinění dopustili trestného činu loupeže podle § 234 odst. 1 tr. zák. Obviněný  O. D. v této souvislosti pouze obecně uvedl, že skutek nenaplňuje znaky  loupeže, k čemuž dovolací soud považuje za nutné uvést toliko následující.  



 Přestože skutková podstata každého trestného činu obsahuje jak formální znaky  trestného činu, kterými jsou objekt, objektivní stránka, subjekt a subjektivní  stránka, tak znak materiální, tj. nebezpečnost činu pro společnost, obviněný v  dovolání žádným způsobem nekonkretizuje, který z těchto znaků a proč soudy  zjištěné jednání z hlediska trestného činu loupeže podle § 234 odst. 1 tr. zák.  nenaplňuje. Protože obviněný svoji hmotně právní námitku uplatnil ve zcela  obecné poloze, není úkolem dovolacího soudu, aby na základě takto formulované  námitky podrobně rozebíral a odůvodňoval naplnění všech jednotlivých výše  uvedených znaků skutkové podstaty předmětného trestného činu. Obecně tedy  Nejvyšší soud konstatuje, že se s námitkou obviněného neztotožnil, protože  skutek popsaný pod bodem 1 výroku o vině rozsudku nalézacího soudu naplňuje  všechny znaky skutkové podstaty trestného činu loupeže podle § 234 odst. 1 tr.  zák., a to jak po stránce formální, tak i materiální, přičemž postačí odkázat  na podrobné odůvodnění provedené soudem prvního stupně. Totéž pak platí ohledně  trestného činu porušování domovní svobody podle § 238 odst. 1, 2 tr. zák.  



 Protože posuzovaným skutkem obviněného byly naplněny všechny zákonné znaky  trestného činu loupeže, nemohl být tento právně kvalifikován jako pomoc k  tomuto trestnému činu podle § 10 písm. c) tr. zák. k § 234 odst. 1 tr. zák.;  účastníkem na dokonaném trestném činu (příp. jeho pokusu) totiž může být jen  ten, kdo sám není pachatelem nebo spolupachatelem toho samého trestného činu. 



 Podle § 265i odst. 1 písm. e) tr. ř. Nejvyšší soud dovolání odmítne, jde-li o  dovolání zjevně neopodstatněné. S ohledem na shora uvedené, kdy dovolací soud  dospěl k závěru, že jednání obviněného popsané pod bodem 1 výroku o vině  rozsudku soudu prvního stupně naplňuje všechny zákonné znaky trestných činů,  jimiž byl uznán vinným, Nejvyšší soud dovolání obviněného opírající se o  dovolací důvod podle § 265b odst. 1 písm. g) tr. ř. odmítl podle § 265i odst. 1  písm. e) tr. ř. jako zjevně neopodstatněné. Zjevná neopodstatněnost dovolání  obviněného vyplývá nejen ze  skutečnosti, že obviněný přes dostatečné  odůvodnění rozhodnutí soudů nižších stupňů nadále setrvává na svém právním  názoru o nenaplnění zákonných znaků zejména trestného činu loupeže, ale taktéž  z toho, že jeho hmotně právní námitka do značné míry vychází z námitek  týkajících se nesprávně zjištěného skutkového stavu a hodnocení důkazů, tj. z  námitek skutkových, které jsou v dovolacím řízení bez významu. 



 Za podmínek uvedených v § 265r odst. 1 písm. a) tr. ř. Nejvyšší soud učinil  toto rozhodnutí v neveřejném zasedání. 



   

