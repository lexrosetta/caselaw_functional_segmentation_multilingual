 



  



  



    



  



  



  



  



 [1] Rozsudkem  ze  dne  24.  5.  2012,  čj.  31  Af  27/2012  –  48,  krajský  soud  zamítl  žalobu na ochranu  proti  nečinnosti,  jíž  se  žalobkyně  domáhala  vydání  rozhodnutí  o  stanovení  daně z přidané  hodnoty  za  zdaňovací  období  březen  roku  2011.  Krajský  soud  dospěl  k závěru, že postup  žalovaného  při  získávání  dalších  důkazů  byl  důvodný;  žalovaný  splnil  požadavky plynoucí  z  §  90  zákona  č.  280/2009  Sb.,  daňového  řádu,  o  průběhu  postupu  k odstranění pochybností  sepsal  protokol,  v němž  uvedl,  že  považuje  pochybnosti  za  přetrvávající.  Podle názoru  soudu  by  sice  bylo  vhodné,  aby  při  tak  rozsáhlém  dokazování  správce  daně  zahájil daňovou  kontrolu,  avšak  zvolený  postup  byl  v souladu  s daňovým  řádem.  Krajský  soud  proto uzavřel,  že  k datu  vydání  rozsudku  neexistovaly  důvody,  které  by  mohly  svědčit  názoru, že žalovaný má povinnost vydat rozhodnutí o stanovení daně z přidané hodnoty.  



 [2] Rozsudek krajského soudu napadla žalobkyně (dále též „stěžovatelka“) kasační stížností, ve které se domáhala zrušení tohoto rozsudku a vrácení věci krajskému soudu k dalšímu řízení. Stěžovatelka  argumentovala  zejména  tím,  že  se  krajský  soud  nezabýval  účelností  jednotlivých úkonů při správě její daně, neboť předmětem posuzování krajským soudem nebylo a ani nemělo být zjištění, zda existuje vyčerpávající počet důkazů, které by svědčily ve prospěch stěžovatelčina tvrzení, že nárok na vydání nadměrného odpočtu je uplatněn v souladu se zákonem. Stěžovatelka se  však  domáhala,  aby  nějaké  rozhodnutí  vůbec  bylo  vydáno,  a  v tomto  ohledu  namítala nečinnost  žalovaného.  Podle  stěžovatelky  soud  nesprávně  uvedl,  že  by  za  dané  situace  bylo vhodné,  aby  správce  daně  zahájil  daňovou  kontrolu;  domnívala  se  totiž,  že  tu  by  mohl  zahájit pouze  na  její  návrh.  Rozsudek  soudu  proto  podle  jejího  názoru  odporoval  §  90  odst.  2  a  3 daňového řádu. 



   



 [3]  Nejvyšší  správní  soud  shledal  kasační  stížnost  důvodnou,  a  proto  rozsudkem  ze  dne 10. 10. 2012, čj. 1 Ans 10/2012 – 52, publ. pod. č. 2729/2013 Sb. NSS, rozhodnutí krajského soudu  zrušil  a  vrátil  mu  věc  k dalšímu  řízení.  Dospěl  k  závěru,  že  se  krajský  soud  nesprávně zaobíral  úvahami  o možné  nečinnosti  žalovaného,  aniž  vzal  v úvahu  změnu  právní  úpravy. Soudní  obranou  proti  účelově  prodlužovanému  postupu  k odstranění  pochybností  (§  89 a násl. daňového  řádu)  je  totiž  žaloba  podle  §  82  a  násl.  s.  ř.  s.  na  ochranu  před  nezákonným zásahem,  pokynem  nebo  donucením  správního  orgánu,  nikoliv  žaloba  na  ochranu  proti nečinnosti správního orgánu ve smyslu § 79 a násl. s. ř. s.  



 [4]  Nejprve soud upozornil na rozdíl mezi institutem vytýkacího řízení ve smyslu § 43 zákona č. 337/1992  Sb.,  o  správě  daní  a  poplatků,  účinného  do  31.  12.  2010,  a  institutem  postupu k odstranění pochybností podle § 89 a násl. daňového řádu. Postup pro odstranění pochybností může správce daně ukončit dvěma způsoby, a to buď stanovením daně pomocí pomůcek (§ 90 odst. 4 daňového řádu) nebo zahájením daňové kontroly (§ 90 odst. 3 daňového řádu). A právě v tomto bodě došlo ke změně dřívější zákonné úpravy rozhodné pro nyní projednávanou věc. Předchozí  právní  úprava  totiž  umožňovala  správci  daně  ukončit  proces  vytýkacího  řízení  vždy pouze vydáním rozhodnutí o dani.   

 



 [5]  Dále soud označil za nedůvodnou námitku stěžovatelky, že by správce daně mohl zahájit daňovou kontrolu (§ 85 a násl. daňového řádu) pouze na základě podnětu daňového subjektu. K tomu uvedl, že správce daně je tím, kdo daňové řízení (a postupy v něm) vede. Pokud tedy při zahájeném postupu k odstranění pochybností dospěje k závěru, že věc nelze ukončit pomocí postupu k odstranění pochybností a o dani rozhodnout, zahájí daňovou kontrolu. 



  [6] Vzhledem k popsané odlišnosti mezi stávající s dřívější právní úpravou tedy již na postup k odstranění  pochybností  podle  §  89  a  násl.  daňového  řádu  nelze  použít  dřívější  judikaturu Nejvyššího  správního  soudu,  která  vycházela  z jednoznačnosti  vyústění  vytýkacího  řízení vydáním  rozhodnutí  o  dani.  [Například  v rozsudku  ze  dne  16. 11. 2010,  čj. 9 Aps 5/2010 – 81, publ.  pod  č.  2261/2011  Sb.  NSS,  soud  konstatoval,  že  „[p]rostředkem  právní  ochrany  proti  účelově prodlužovanému  vytýkacímu  řízení  (§  43  zákona  o  správě  daní  a  poplatků)  je  žaloba  nečinnostní  podaná dle § 79 a násl. s. ř. s. V citovaném rozsudku vycházel soud jednoznačně z premisy, že  „vytýkací řízení  může  být  zahájeno  až po  předložení  příslušného  přiznání  k  dani,  a  to  pouze  na  základě  konkrétních pochybností o údajích v něm uvedených, a na rozdíl od daňové kontroly končí vždy vydáním rozhodnutí“.] 



  [7] Soud uzavřel, že zmíněnou judikaturu již nelze použít, neboť „nový zákon, upravující daňové řízení již nepředpokládá tuto jedinou alternativu ukončení postupu, tedy vydání rozhodnutí, ale umožňuje i postup jiný  a  tím  je  zahájení  daňové  kontroly  v pevně  stanoveném  rozsahu  (§  90,  odst.  3  daňového  řádu).  Soud  v takových  případech  nemůže  sám  zvolit  jednu  ze  zákonem  předpokládaných  alternativ,  přiklonit  se  k jedné z nich a správnímu orgánu přikázat vydání rozhodnutí ve věci samé. V tomto ohledu je proto podstatná nová právní  úprava,  která,  ačkoliv  nezměnila  podstatu  a  cíle  daného  institutu,  změnila  možnosti  jeho  vyústění; z uvedeného je zřejmé, že dřívější judikaturu vztahující se k § 43 zákona č. 337/1992 Sb., a k možnosti soudní obrany  proti  účelově  prodlužovanému  vytýkacímu  řízení,  nelze  za  účinnosti  daňového  řádu  a působení  §  89 a násl. použít.  Naopak,  užít  lze  judikatury  Nejvyššího  správního  soudu,  která  se  zabývala  možností  soudní ochrany  proti  nezákonně  vedené  daňové  kontrole  (usnesení  rozšířeného  senátu  ze  dne  31. 8. 2005, č. j. 2 Afs 144/2004 – 110).“ 



  



  



  



 [8]  Krajský  soud  ve  svém  v záhlaví  specifikovaném  rozsudku  nejprve  obsáhle  popsal dosavadní  vývoj  věci  a  nastínil  závazný  názor  Nejvyššího  správního  soudu.  Na  základě  toho konstatoval, že žalobkyně měla proti účelově prodlužovanému postupu k odstranění pochybností brojit  žalobou  na  ochranu  před  nezákonným  zásahem,  pokynem  nebo  donucením  podle § 82 s. ř. s. a nikoliv žalobou na ochranu proti nečinnosti správního orgánu ve smyslu § 79 s. ř. s. Proto její žalobu zamítl jako nedůvodnou. 



  

 



 [9] Proti  rozsudku  krajského  soudu  stěžovatelka  opět  brojila  kasační  stížností,  ve  které zejména  namítala,  že  soud  v dalším  řízení  nezvážil,  zda  nebylo  na  místě  posuzovat  podanou žalobu jako žalobu na ochranu proti nezákonnému zásahu a nikoliv jako žalobu proti nečinnosti. K tomu stěžovatelka uvedla následující argumentaci. 



 [10]  Nejprve  zdůraznila,  že  vrácení  věci  Nejvyšším  správním  soudem  nemůže  znamenat, že krajský soud do svého rozhodnutí pouze mechanicky převezme úvahu Nejvyššího správního soudu a na základě toho opětovně rozhodne o zamítnutí žaloby. Nejvyšší správní soud naopak musel mít nutně na mysli, že před krajským soudem proběhne nějaké další řízení, byť jeho rámec v odůvodnění svého rozsudku nevytyčil. 



 [11]  Dále uvedla, že podstatou její žaloby ze dne 6. 1. 2012, byla zcela zjevně její snaha domoci se soudní ochrany proti konání žalovaného, který v rámci postupu pro odstranění pochybností zcela zbytečně provádí takové úkony, které nemohou mít vliv na výsledek vlastního daňového řízení  žalobkyně,  nýbrž  nanejvýš  na  výsledek  daňového  řízení  jiných  osob  (dodavatelů žalobkyně). 



 [12]  Podle  názoru  stěžovatelky  představuje  uvedený  rozsudek  Nejvyššího  správního  soudu judikaturní obrat, jenž nastoluje nový náhled na tuto právní problematiku. Pak tedy musí krajský soud  postupovat  zvláště  citlivě  a  zvažovat,  zda  podanou  žalobu  nelze  hodnotit  jako  žalobu na ochranu  proti  nezákonnému  zásahu,  případně  v tomto  směru  poskytnout  stěžovatelce potřebná poučení ve smyslu § 36 odst. 1 s. ř. s. Stěžovatelka byla sice krajským soudem poučena, že se má domáhat ochrany žalobou na ochranu proti nezákonnému zásahu, nicméně materiálně již takovou žalobu nemůže podat z důvodu uplynutí všech lhůt stanovených k takovému postupu (§ 84  odst.  1  s.  ř.  s.).  Rozsudek  Nejvyššího  správního  soudu  přitom  naznačuje,  že  materiálně by mohla  být  žaloba  důvodnou,  neboť  podle  závěrů  v něm  uvedených  správce  daně  nemůže v rámci  postupu  podle  §  89  daňového  řádu  provádět  rozsáhlé  a  časově  i  personálně  náročné dokazování. 



 [13]  Vzhledem  k výše  uvedeným  důvodům  stěžovatelka  navrhla,  aby  Nejvyšší  správní  soud napadený rozsudek krajského soudu zrušil jako nezákonný, případně nepřezkoumatelný.  



 [14]  Žalovaný  ve  svém  vyjádření  ke  kasační  stížnosti  ze  dne  7.  3.  2013  uvedl,  že  se  plně ztotožňuje s rozsudkem krajského soudu a odkázal na svá předchozí vyjádření ve věci. Ohradil se proti  tvrzení  stěžovatelky,  že  v rámci  postupu  pro  odstranění  pochybností  žalovaný  provádí takové úkony, jež nemohou mít vliv na výsledek vlastního daňového řízení, nýbrž na výsledek daňových  řízení  jiných  osob.  Ze  správního  spisu  naopak  vyplývá,  že  se  stěžovatelka  vědomě účastnila obchodů v řetězci firem, jehož účelem bylo spáchání podvodu na DPH.  



 [15]  Podle  žalovaného  není  nutné  posuzovat  podanou  žalobu  jako  žalobu  na  ochranu  před nezákonným zásahem; krajský soud navíc není oprávněn vyzývat stěžovatelku ke změně petitu žaloby.  Není  přitom  pravda,  že  by  tím  soud  stěžovatelce  znemožnil  podat  žalobu  na  ochranu před  nezákonným  zásahem  kvůli  zmeškání  lhůt  k podání  této  žaloby.  Pokud  by  totiž  žalovaný opravdu postupoval vůči stěžovatelce nezákonně, bylo by třeba za nezákonný považovat každý jeho úkon a subjektivní lhůta k podání žaloby by se tak odvíjela od každého konkrétního úkonu. 



 [16]  Na okraj žalovaný zmínil, že ze svého podnětu nebude již nadále pokračovat v dokazování a maximálně ve lhůtě 14 dnů od podání svého vyjádření bude postupovat ve smyslu § 90 odst. 2 daňového řádu a sdělí stěžovatelce výsledek postupu k odstranění pochybností. Vzhledem k výše uvedenému žalovaný navrhl, aby soud kasační stížnost zamítl jako nedůvodnou. 



  



   



  



  



 [17]  Nejvyšší správní soud při posuzování kasační stížnosti nejprve hodnotil, zda jsou splněny podmínky řízení, přičemž dospěl k závěru, že kasační stížnost má požadované náležitosti, byla podána  včas  a  osobou  oprávněnou,  a  není  důvodné  kasační  stížnost  odmítnout pro nepřípustnost. 



 [18]  K osobě  žalovaného  soud  podotýká,  že  k 31. 12. 2012  zanikly  finanční  ředitelství a finanční úřady zřízené podle zákona č. 531/1990 Sb., o územních finančních orgánech, a jejich působnost převzaly orgány finanční správy příslušné podle zákona č. 456/2011 Sb., o Finanční správě  České  republiky.  V souladu  s  §  19  odst.  1,  §  20  odst.  1  a  2  a  §  8  odst.  1  posledně zmiňovaného  zákona  přešla  působnost  Finančního  úřadu  v Pardubicích  na  Finanční  úřad pro Pardubický  kraj.  Za  žalovaného  je  proto  třeba  považovat  v souladu  s  §  69  s.  ř.  s.  právě Finanční úřad pro Pardubický kraj. 



 [19]  Na  úvod  soud  poznamenává,  že  nepřehlédl,  že  stěžovatelka  dne  28.  11.  2012 po 20. hodině  zaslala  krajskému  soudu  doplnění  žalobního  návrhu.  Vzhledem  k tomu,  že  toto doplnění  došlo  krajskému  soudu  až  po  vydání  nyní  přezkoumávaného  rozsudku,  nemohl se jím již soud zabývat a vyjádřit se k němu v odůvodnění napadeného rozsudku. 



 [20]  Nejvyšší  správní  soud  se  zabýval  zejména  otázkou,  zda  měl  krajský  soud  –  na  základě názoru vyjádřeného ve zrušujícím rozsudku zdejšího soudu – hodnotit žalobu stěžovatelky jako žalobu na ochranu před nezákonným zásahem, respektive, zda měl stěžovatelku v tomto směru poučit  o jejích  procesních  právech  ve  smyslu  §  36  odst.  1  s.  ř.  s.  Dospěl  přitom  k závěru, že kasační stížnost není důvodná. 



[21]  Nejprve soud upozorňuje, že zrušující rozsudek zdejšího soudu (čj. 1 Ans 10/2012 – 52) nepředstavuje  „judikaturní  převrat“  či  „přelomové  rozhodnutí“,  jak  se  domnívá  stěžovatelka. O převratu  v judikatuře  by  bylo  možné  hovořit  za  situace,  kdy  by  soud  dospěl  -  oproti své předchozí  rozhodovací  praxi  -  k odlišnému  závěru  při  obdobných  skutkových  okolnostech a stejné  právní  úpravě.  Tak  tomu  ovšem  v tomto  případě  nebylo.  V nyní  posuzované  věci byl odlišný  přístup  zdejšího  soudu  odůvodněn  změnou  právní  úpravy  spočívající  v tom, že postup  pro  odstranění  pochybností  podle  §  89  a  násl.  daňového  řádu  může  být  ukončen dvěma alternativními způsoby, tj. vydáním rozhodnutí o stanovení daně nebo zahájením daňové kontroly (na rozdíl od předchozí právní úpravy vytýkacího řízení podle § 43 zákona o správě daní a  poplatků,  jehož  jediným  možným  vyústěním  bylo  vydání  rozhodnutí  o  stanovení  daně). Nejvyšší  správní  soud  proto  ve  svém  zrušujícím  rozsudku  uvedl,  že  na  institut  postupu k odstranění pochybností nelze aplikovat judikaturu vztahující se k nečinnosti v rámci vytýkacího řízení, byť oba instituty sledují shodný zájem. 



 [22]  Soud neshledává jako důvodnou námitku stěžovatelky spočívající v tom, že ji měl krajský soud poučit o jejích procesních právech ve smyslu § 36 odst. 1 s. ř. s. a poskytnout jí tak prostor k tomu, aby požadovala vydání adekvátního soudního rozhodnutí. Ustanovení § 36 odst. 1 s. ř. s. ukládá  soudu  povinnost  poskytnout  účastníkům  stejné  možnosti  k  uplatnění  jejich  práv a poskytnout  jim  poučení  o  jejich  procesních  právech  a  povinnostech  v  rozsahu  nezbytném pro to, aby v řízení neutrpěli újmu. Z toho však v žádném případě nelze dovodit, že by měl soud poučovat účastníka řízení o tom, čeho se má ve své žalobě dožadovat, aby byl ve věci úspěšný, případně,  jak  má  formulovat  žalobní  petit.  Taková  právní  úvaha  je  na  účastníkovi  řízení, respektive na jeho právním zástupci. Výše popsanou změnu právní úpravy a z toho vyplývající změnu možností prostředků obrany proto měla stěžovatelka reflektovat již při podání své žaloby.  





 [23]  Nejvyšší  správní  soud  dále  uvádí,  že  závazný  právní  názor  vyjádřený  ve  zrušujícím rozsudku  zdejšího  soudu  nenavádí  krajský  soud  k tomu,  aby  podanou  žalobu  posuzoval  jako žalobu na ochranu proti nezákonnému zásahu ve smyslu § 82 s. ř. s. Tak by mohl učinit pouze tehdy,  pokud  by  obsah  a  petit  žaloby  naznačoval,  že  stěžovatelka  ve  skutečnosti  brojí  proti nezákonnému zásahu žalovaného a nikoliv proti jeho nečinnosti.  



 [24]  V této  souvislosti  soud  připomíná  svoji  dřívější  judikaturu,  podle  které „[ž]aloba  proti nečinnosti podle § 79 s. ř. s. a žaloba na ochranu před nezákonným zásahem podle § 82 s. ř. s. jsou dva zcela odlišné typy žalob ve správním soudnictví, které nelze zaměňovat ani směšovat. Pro určení žalobního typu není rozhodné, jak žalobce žalobu označil, ale je třeba ji posuzovat podle jejího obsahu, přičemž pro soud je závazný její petit. Pokud by byl mezi obsahem žaloby a navrženým petitem rozpor, popř. byl rozporný samotný petit, bylo by třeba takovou vadu nejprve odstranit (srov. § 37 s. ř. s. a § 43 o. s. ř.)“ (viz rozsudek NSS ze dne 9. 7. 2009, čj. 7 Aps 2/2009 – 197). 



 [25]  Dále je třeba upozornit, že řízení před správními soudy je ovládáno dispoziční zásadou, která  se  s určitými  výjimkami  (situace,  kdy  soud  zkoumá  určité  vady  ex  offo)  uplatní  vždy. Z judikatury zdejšího soudu vyplývá, že žalobce obsahem svého návrhu - žalobními body - určuje rozsah  soudního  přezkumu,  tedy  meze,  v  nichž  se  krajský  (resp.  městský)  soud  při  přezkumu rozhodnutí  správního  orgánu  pohybuje  a  které  nemůže  překročit  (srov.  rozsudek  rozšířeného senátu  NSS  ze  dne  24.  8.  2010,  čj.  4  As  3/2008  –  78,  publ.  pod  č.  2162/2011  Sb.  NSS, či rozsudek NSS ze dne 14. 2. 2008, čj. 7 Afs 216/2006 – 63). 



 [26]  Z judikatury Ústavního soudu plyne, že v případě, že navrhovatel nesprávně určí rozsah a důvody,  které  mají  zakládat  přezkoumatelnost  postupu  správního  orgánu,  soud  nemůže  jeho žalobní  návrh  (petit)  převzít  do  výroku  rozhodnutí.  „Ve  smyslu  ustanovení  §  43  odst.  1  o.  s.  ř. [srov. § 64 s. ř. s.] je soud povinen vyzvat účastníky, aby nesprávné nebo neúplné podání bylo opraveno nebo  doplněno.  Poučuje  účastníky  také,  jak  je  třeba  opravu  nebo  doplnění  provést.  Ve  smyslu  tohoto  ustanovení je nesprávným podáním takové podání, které sice má všechny náležitosti, avšak tyto náležitosti nebo některé z nich jsou  uvedeny  nepřesně,  neurčitě  nebo  nesrozumitelně.  Údaj  o  tom,  čeho  se  žalobce  domáhá  (žalobní  petit), je nesprávný tehdy, pokud vymezení práv a jím odpovídajících povinností v něm obsažené je nepřesné, neurčité nebo nesrozumitelné,  takže  převzetí  takového  petitu  do  výroku  soudního  rozhodnutí  by  mělo  za  následek, že by rozhodnutí  nebylo  po  stránce  materiální  vykonatelné“  (viz  nález  ÚS  ze  dne  20.  4.  2010, II. ÚS 2087/08, N 90/57 SbNU 179). 



 [27]  Česká právní úprava ani soudní judikatura tedy nedává soudu prostor pro překvalifikování žalobního petitu v případě, že se žalobce „netrefí“ do správného žalobního typu.  



 [28]  Pro  úplnost  se  soud  zabýval  také  možnostmi  překvalifikování  žalobního  petitu  v jiných právních  řádech.  Příznivější  oproti  české  praxi  je  v této  souvislosti  situace  v Německu, kde z judikatury  Spolkového  správního  soudu  vyplývá,  že  překvalifikování  je  přípustné,  pokud je vůle  navrhovatele  dostatečně  seznatelná  a  překvalifikování  není  v rozporu  s oprávněnými zájmy  odpůrce.  Předpokladem  překvalifikování je,  že  daná  kvalifikace  vyplývá ze seznatelného  cíle  právní  ochrany,  o  nějž  žalobce  usiluje,  a  uvedený  výklad  není  žalobcem vědomě vyloučen. V případech pochybností však musí soud podněcovat vyjasnění žalobního cíle. Nicméně  pokud  je  žalobce  zastoupen  advokátem,  považuje  Spolkový  správní  soud  možnost překvalifikování Schenke,  W-F.;  Kopp. F.O. Verwaltungsgerichtsordnung:  Kommentar.  14.,  neubearb.  Aufl.  München:  Beck,  2005, s. 1119-1120). Podle německé právní úpravy a rozhodovací praxe by tedy v nyní posuzovaném případě taktéž nebylo překvalifikování žalobního petitu soudem možné.  



 [29]  Ze  spisu  krajského  soudu  Nejvyšší  správní  soud  ověřil,  že  stěžovatelka  ve  své  žalobě nazvané  jako  „Žaloba  na  ochranu  proti  nečinnosti  Finančního  úřadu  v Pardubicích  ve  věci  daně  z přidané hodnoty  za  zdaňovací  období  březen  2011“  ze  dne  6.  1.  2012  zformulovala  svůj  žalobní  petit následujícím způsobem: „1) Žalovaný je povinen rozhodnutím stanovit daňové povinnosti žalobkyně u daně z přidané hodnoty za zdaňovací období březen 2011 na základě řádně podaného přiznání dne 22. dubna 2011 do  10ti  dnů  od  právní  moci  rozsudku.  2)  Žalovaný  je  povinen  žalobkyni  nahradit  náklady  řízení  spočívající v zaplaceném  soudním  poplatku  a  v odměně  za  zastoupení  žalobkyně  v řízení  před  soudem.“  V žalobě stěžovatelka  konzistentně  brojí  proti  nečinnosti  žalovaného  a  domáhá  se  vydání  rozhodnutí o stanovení  daně.  Stěžovatelka  sice  ve  své  žalobě  vyčísluje  také  výši  škody,  která  jí  v důsledku nečinnosti správního orgánu vznikla a uvádí, že je postupem žalovaného zcela paralyzována; tato tvrzení jsou  však  učiněna  na  podporu  tvrzení  o nečinnosti  žalovaného  a  nevzbuzují tak pochybnost,  že  by  stěžovatelka  ve  skutečnosti  zamýšlela  podat  jinou  žalobu,  než  žalobu nečinnostní.  



 [30]  V nyní posuzované věci tedy soud nepovažuje žalobu za vnitřně rozpornou, ani neshledal, že by existoval rozpor mezi tvrzenými skutečnostmi stěžovatelky v žalobě a navrženým petitem. Stejně tak neshledal nesprávnost petitu v kategoriích nepřesnosti, neurčitosti či nesrozumitelnosti. Naopak,  nynější  žaloba  byla  bezvadná.  Ačkoli  však  byla  žaloba  perfektní,  žalobce  zvolil nesprávnou formu, a jakákoliv výzva k opravě vad, nebo poučování o hmotněprávních aspektech jeho žaloby by byla nad rámec toho, co soud může v řízení učinit. 



 [31]  Nejvyšší správní soud proto uzavírá, že žalobu stěžovatelky – vzhledem k jejímu obsahu a žalobnímu petitu, nelze hodnotit jinak, nežli jako žalobu na ochranu proti nečinnosti správního orgánu.  Z žaloby  totiž  nevyplývá,  že  by  se  stěžovatelka  domáhala  něčeho  jiného  než  vydání rozhodnutí  o  stanovení  daně.  V žalobě  neuvedla,  že  by  v postupu  žalovaného  spatřovala nezákonný  zásah.  Není  proto  možné  mluvit  o  jakýchkoliv  pochybnostech  v otázce  kvalifikace žaloby.  

  



 [32]  Nejvyšší správní soud se tedy ztotožnil se závěrem krajského soudu, který hodnotil žalobu stěžovatelky  jako  žalobu  na  ochranu  proti  nečinnosti  správního  orgánu  ve  smyslu  §  79 a násl. s. ř. s. a jako takovou ji zamítl. 



 [33]  Na  závěr  považuje  Nejvyšší  správní  soud  za  potřebné  poznamenat,  že  nynější  situaci stěžovatelky  (která  uplatnila  nesprávný  žalobní  typ,  přičemž  by  mohla  být  úspěšná  s jiným žalobním  typem)  by  bylo  možné  předejít  podáním  žaloby  obsahující  obě  právní  řešení. To znamená,  že  stěžovatelka  se  mohla  v rámci  jednoho  podání  domáhat  jednak  ochrany  před nečinností a dále také ochrany před nezákonným zásahem. Potom by bylo na soudu, aby zvážil, který žalobní typ dopadá na souzenou věc. Je však třeba upozornit, že ve správním soudnictví se žalobní petity s kumulativními požadavky co se týče různých žalobních typů, neřídí stejnými zásadami  jako  v civilním  řízení.  Na  to  upozorňuje  zdejší  soud  ve  svém  rozsudku  ze  dne 26. 10. 2004, čj. 6 Ans 1/2003 – 101, publ. pod č. 652/2005 Sb. NSS, kde uvádí, že „[p]odal-li žalobce  fakticky  dvě  různé  žaloby  jedním  podáním  (soud  rozhoduje  o  návrhu,  jak  jej  žalobce  učiní, a ten je dán petitem),  nemůže  si  soud  vybírat,  o  které  rozhodne,  a  o  které  nikoliv“.  To  na  jednu  stranu znamená povinnost uhradit soudní poplatek za všechny podané žaloby, na druhou stranu však žalobce získá větší šanci, že některá z těchto žalob bude na řešenou věc dopadat.  



  



  



  



  



 [34]  Nejvyšší  správní  soud  tedy  shledal  námitky  stěžovatelky  nedůvodnými.  Jelikož  v  řízení nevyšly  najevo  ani  žádné  vady,  k nimž  musí  kasační  soud  přihlížet  z úřední  povinnosti (§ 109 odst. 3  a  4  s. ř. s.),  zamítl  kasační  stížnost  jako  nedůvodnou  (§ 110  odst. 1  věta  druhá s. ř. s.).   



 [35]  O  náhradě  nákladů  řízení  bylo  rozhodnuto  podle  § 60  odst. 1  za  použití  § 120  s. ř. s. Stěžovatelka  nemá  právo  na  náhradu  nákladů  řízení  o  kasační  stížnosti,  neboť  ve  věci  neměla úspěch,  žalovanému  správnímu  orgánu,  kterému  by  jinak  jakožto  úspěšnému  účastníku  řízení právo na náhradu nákladu řízení příslušelo, náklady řízení nad rámec jeho běžné úřední činnosti nevznikly. 



  



  



  



  



  



  



  

 

