 



  



  



 [1] Obecní  úřad  Průhonice  (dále  jen  „stavební  úřad“)  vydal  dne  25. 3. 2013  rozhodnutí č. j. 13/0986/SUV o umístění stavby – dostavby inženýrských sítí a komunikace – na pozemek p. č. 207 (zahrada), 208 (ostatní plocha), 236/11 (zahrada) a 245 (orná půda) v katastrálním území Hole  u  Průhonic.  Učinil  tak  na  návrh  Obce  Průhonice.  Odvolání  žalobců  proti  rozhodnutí stavebního  úřadu  žalovaný  v záhlaví  specifikovaným  rozhodnutím  (dále jen  „napadené rozhodnutí“) zamítl. Napadené rozhodnutí napadli žalobci žalobou, kterou Krajský soud v Praze v záhlaví označeným rozsudkem (dále jen „krajský soud“ a „napadený rozsudek“) taktéž zamítl.  



 [2] Žalobkyně  a)  (dále  též  „stěžovatelka“)  je  spoluvlastníkem  pozemků,  na  nichž  má  být stavba realizována, a je též vlastníkem sousedních nemovitostí. Brojí proti napadenému rozsudku kasační stížností a zároveň navrhuje, aby byl její kasační stížnosti přiznán odkladný účinek. Tvrdí, že  vzhledem  k tomu,  že  napadené  rozhodnutí  lze  ihned  vykonat,  může  být  povolení  stavby vydáno dříve, než Nejvyšší správní soud ve věci vynese rozsudek. Tím by vznikl nezvratný stav zasahující  zejména  do  vlastnických  práv  stěžovatelky,  čímž  by  byl  taktéž  fakticky  zmařen a podlomen  smysl  soudního  přezkumu  správních  rozhodnutí.  Stěžovatelka.  Její  pozemek p. č. 236/11  v katastrálním  území  Hole  u  Průhonic  je  v současné  době  užíván  jako  zahrada u rodinného domu, v němž stěžovatelka bydlí. Na tomto pozemku se nacházejí dřeviny, zejména ovocné stromy, pozemek je uzavřen bránou a oplocen. Realizací komunikace by bylo stěžovatelce znemožněno  užívat  pozemek  (zahradu)  a  bylo  by  taktéž  ovlivněno  užívání  stěžovatelčiných sousedních nemovitostí. Muselo by dojít k odstranění povolených a finančně náročných staveb, např. elektrické brány, oplocení a přípojky, a musely by být pokáceny vzrostlé okrasné a ovocné stromy.  Byly  by  tedy  provedeny  nevratné  změny  poměrů  a  změny  uspořádání  a  kvality  území. 



 Zhoršily  by  se  i  životní  podmínky  a  pohoda  bydlení  v domě  stěžovatelky,  neboť  by  stávající zahrada byla přeměněna na komunikaci způsobující negativní vlivy, tj. hluk, emise, prašnost.  



 [3] Stěžovatelka  si  je  vědoma  toho,  že  oprávnění  k zahájení  stavby  nabývá  stavebník až na základě  stavebního  povolení.  Za  předpokladu,  že  by  její  kasační  stížnosti  nebyl  nyní odkladný  účinek  přiznán,  byla  by  nucena  podat  žalobu  proti  stavebnímu  povolení  pouze z důvodu  přiznání  odkladného  účinku,  a  to  navzdory  tomu,  že  nezákonnosti  jsou  spojeny s napadeným rozhodnutím. Kromě toho podle § 94 odst. 5 zákona č. 183/2006 Sb., o územním plánování a stavebním řádu (stavební zákon), ve znění pozdějších předpisů, dojde-li ke zrušení územního rozhodnutí po právní moci stavebního povolení, územní rozhodnutí se již nevydává. Nepřiznání  odkladného  účinku  kasační  stížnosti  by  proto  mohlo  vést  k tomu,  že  bude  vydáno stavební povolení, přičemž následné zrušení územního rozhodnutí v soudním řízení by bylo jen akademickým  rozhodnutím  bez  faktického  dopadu.  Stěžovatelka  má  za to,  že  by  jí  mohla vzniknout nezvratná újma, tedy újma větší, než jaká by mohla vzniknout jiným osobám. Přiznání odkladného  účinku  není  dle  jejího  názoru  ani  v rozporu  s veřejným  zájmem,  naopak  je  zcela v souladu se zájmem na tom, aby byly stavby prováděny na základě zákonných a přesvědčivých rozhodnutí  orgánů  státní  správy  za  současného  přezkoumání  dopadů  takových  rozhodnutí do chráněných práv dotčených osob a území.  



 [4] Osoby zúčastněné na řízení 1) – 3) a 5) vyjádřily svůj nesouhlas s přiznáním odkladného účinku  kasační  stížnosti  stěžovatelky,  svůj  postoj  však  blíže  neosvětlily  a  konkrétní  důvody pro nepřiznání  odkladného  účinku  neuvedly.  Žalobce  b),  osoba  zúčastněná  na  řízení  4) a žalovaný nevyužili svého práva vyjádřit se k návrhu stěžovatelky na přiznání odkladného účinku kasační stížnosti.  



 [5] Podle  § 107  odst.  1  zákona  č.  150/2002  Sb.,  soudní  řád  správní,  ve  znění  pozdějších předpisů  (dále  jen  „s. ř. s.“),  nemá  kasační  stížnost  odkladný  účinek.  Nejvyšší  správní  soud jej však může na návrh stěžovatele přiznat. Ustanovení § 73 odst. 2 až 5 s. ř. s. se užije přiměřeně. Jde  o  institut  výjimečný,  jehož  účelem  je  ochránit  adresáta  veřejné  správy  před  případnými neodstranitelnými negativními následky aktu veřejné správy (srov. usnesení Nejvyššího správního soudu ze dne 27. 1. 2012, č. j. 2 As 132/2011, všechna zde citovaná rozhodnutí jsou dostupná z www.nssoud.cz).  



 [6] Při  rozhodování  o  odkladném  účinku  kasační  stížnosti  Nejvyšší  správní  soud  zjišťuje kumulativní  splnění  zákonných  předpokladů tj.  1)  výraznou disproporcionalitu  újmy  způsobené  stěžovateli  v případě,  že  účinky  napadeného  rozhodnutí nebudou  odloženy,  ve  vztahu  k újmě  způsobené  jiným  osobám,  pokud  by  účinky  rozhodnutí odloženy  byly,  a  2)  absenci  rozporu  s důležitým  veřejným  zájmem.    Důvody  možného  vzniku nepoměrně  větší  újmy  stěžovateli  oproti  jiným  osobám  jsou vždy  individuální,  závislé  pouze na konkrétní situaci  stěžovatele.  Povinnost  tvrdit  a  prokázat  vznik  újmy  má  proto  stěžovatel, jenž musí  konkretizovat,  jakou  újmu  by  pro  něj  znamenal  výkon  nebo  jiné  právní  následky rozhodnutí,  z jakých  konkrétních  okolností  vznik  újmy  vyvozuje  a uvést její intenzitu. Stěžovatelem  uvedená  tvrzení  musí  svědčit  o tom,  že negativní  následek,  jehož  se  v souvislosti s napadeným  rozsudkem  krajského  soudu  (resp.  s  napadeným  správním  rozhodnutím)  obává, by pro něj byl zásadním zásahem. Hrozící újma přitom musí být závažná a reálná, nikoliv pouze hypotetická a bagatelní.  



 [7] Ve  vztahu  k nyní  projednávané  věci  je  nejprve  třeba  uvést,  že  krajský  soud  žalobě odkladný účinek přiznal, a to usnesením ze dne 6. 11. 2013, č. j. 47 A 31/2013 – 63. Krajský soud odůvodnil  zmíněné  rozhodnutí  zejména  odkazem  na  § 94  odst. 5  stavebního  zákona, který stanoví,  že  dojde-li  ke  zrušení  územního  rozhodnutí  po  povolení  stavby,  územní  rozhodnutí (§  73  odst.  2  s. ř. s.), se již nevydává.  Konstatoval,  že  obdoba  tohoto  ustanovení  za  účinnosti  předchozího  stavebního zákona  neexistovala,  a  tak  bylo  možno  tvrdit,  že  k  zásahu  dojde  teprve  vydáním  stavebního povolení na příslušnou stavbu; od 1. 1. 2007 je však situace výrazně jiná. Zároveň dle krajského soudu  platí,  že  v územním  řízení  a  ve  stavebním  řízení  jsou  předmětem  rozhodování  odlišné otázky  a nelze  tak  vyloučit,  že  osoby,  které  mají  pádné  argumenty  proti  vydání  územního rozhodnutí  na konkrétní  stavbu  s ohledem  na  její  lokalizaci  apod.,  nemusí  mít  argumenty, které by  byly  způsobilé  zvrátit  vydání  stavebního  povolení  na  tutéž  stavbu,  neboť  samotné technické  provedení  stavby  do  jejich  práv  nadměrně  nezasahuje.  Úspěch  žalobce  v žalobě proti územnímu  rozhodnutí  tak  může  být  ve  výsledku  bezcenný.  Žalobcům  tedy  dle  krajského soudu  hrozila  v podstatě  nenapravitelná  újma  v podobě  ztráty  možnosti  uplatňovat  svá  práva v územním řízení, neboť povolením stavby by se s ohledem na právní úpravu mohla stát jejich argumentace  nepodstatnou.  Takto  neodstranitelnou  újmu  nemůže  vyvážit  ani  újma  stavebníka plynoucí  z pozastavení  realizace  jeho  stavebního  záměru,  protože  jde  o  újmu  dočasné  povahy. Krajský soud neshledal ani existenci natolik závažného veřejného zájmu, který by převážil újmu hrozící žalobcům. 



 [8] S krajským  soudem  je  třeba  souhlasit  v tom,  že  v případech,  kdy  je  žalobou  napadeno rozhodnutí  o  umístění  stavby  vydané  podle  „nového“  stavebního  zákona,  nelze  mechanicky vycházet ze závěrů, na kterých byla postavena judikatura vztahující se k územním rozhodnutím vydávaným  podle  zákona  č.  50/1976  Sb.,  o  územním  plánování  a  stavebním  řádu.  Krajskému soudu  lze  přisvědčit  i  v tom,  že  za  situace,  kdy  soud  nepřizná  žalobě  proti  územnímu rozhodnutí odkladný  účinek,  může  dojít  k vydání  stavebního  povolení  a  naplnění  hypotézy § 94 odst.  5  stavebního  zákona.  Následný  úspěch  žalobce  může  být  ve  výsledku  bezcenný, neboť po vydání stavebního povolení eventuálně neúspěšný žalovaný přistoupí pouze k zastavení územního  řízení  právě  s odkazem  na  změnu  skutkových  okolností  v podobě  již  vydaného povolení  stavby  a na znění  §  94  odst.  5  stavebního  zákona.  Mají-li  tedy  soudy  naplnit  smysl institutu  odkladného  účinku,  nezbývá  než  brát  i  v případě  žalob  proti  územním  rozhodnutím do úvahy  rizika  plynoucí  z realizace  stavby  (shodně  také  usnesení  Nejvyššího  správního  soudu ze dne  7. 5. 2014,  č. j. 1 As 50/2014 – 69).  Se  shora  uvedenou  argumentací  krajského  soudu se tedy Nejvyšší správní soud ztotožňuje a konstatuje, že je možné ji obdobně vztáhnout rovněž na rozhodování o návrhu na přiznání odkladného účinku kasační stížnosti.  



 [9] Tím ovšem nemá být řečeno, že je třeba přiznávat odkladný účinek všem žalobám proti územním  rozhodnutím  (respektive  navazujícím  kasačním  stížnostem).  I  zde  je  třeba  zvažovat individuální okolnosti každé konkrétní věci. 



 [10]  V nynější  věci  stěžovatelka  mimo  jiné  namítá,  že  krajský  soud  nesprávně  posoudil to, zda územní rozhodnutí obsahuje veškeré právními předpisy stanovené náležitosti. Územním rozhodnutím dojde ke změně charakteru pozemků stěžovatelky a tím i k související nemožnosti využít  tyto  pozemky  jiným  způsobem.  Celkově  dle  názoru  stěžovatelky  poklesne  hodnota dotčeného území a bude narušena kvalita prostředí, jakož i pohoda bydlení. Řešení uvedených otázek  přitom  zjevně  náleží  do  územního  řízení,  v navazujícím  stavebním  řízení  by  již  k jejich řešení  nebyl  dán  prostor.  Nemá-li  být  řízení  o  žalobě  a  navazující  řízení  o  kasační  stížnosti pouhým  „akademickým  cvičením“,  je  namístě  vyhovět  návrhu  stěžovatelky  na  přiznání odkladného účinku kasační stížnosti, ledaže by to bylo v rozporu s důležitým veřejným zájmem, anebo  by  převážilo  riziko  újmy  hrozící  jiným  osobám  v důsledku  přiznání  odkladného  účinku. Takovými jinými osobami by mohl být zejména stavebník, popř. osoby, které budou moci stavbu inženýrských sítí a komunikace využívat. V tomto ohledu však má Nejvyšší správní soud shodně s krajským  soudem  za  to,  že  případná  újma  jiných  osob  je  pouze  dočasného  charakteru, a proto nemůže  převážit  nad  nevratnou  újmou  hrozící  stěžovatelce.  Nadto  si  Nejvyšší  správní soud  není  vědom  ani  existence  důležitého  veřejného  zájmu,  v rozporu  s nímž  by  přiznání odkladného účinku kasační stížnosti stěžovatelky v této situaci mohlo být. 



 [11] Lze tedy uzavřít, že stěžovatelce by nepřiznáním odkladného účinku vznikla nepoměrně větší  újma,  než  jaká  by  vznikla  jiným  osobám  v případě  jeho  přiznání.  Přiznání  odkladného účinku  není  ani  v rozporu  s důležitým  veřejným  zájmem.  Nejvyšší  správní  soud  proto  přiznal kasační  stížnosti  stěžovatelky  odkladný  účinek.  Do  skončení  řízení  před  Nejvyšším  správním soudem  se  pozastavují  účinky  napadeného  rozsudku, jímž  došlo  k zamítnutí  žaloby, jakož i účinky  napadeného  rozhodnutí  a  rozhodnutí  správního  orgánu  prvního  stupně. Rozhodnutí o umístění předmětné stavby tedy nevyvolává účinky, které jinak nastupují s nabytím právní moci. Tímto usnesením Nejvyšší správní soud žádným způsobem nepředjímá své budoucí rozhodnutí o věci samé. 



 [12]  Ukáže-li  se  v průběhu  řízení,  že  pro  přiznání  odkladného  účinku  nebyly  důvody, nebo že tyto důvody v mezidobí odpadly, může Nejvyšší správní soud toto usnesení i bez návrhu zrušit (§ 73 odst. 5 ve spojení s § 107 odst. 1 s. ř. s.).  



   



  



   



  



  

 

