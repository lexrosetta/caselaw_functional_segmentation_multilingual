 



  



  Rozhodnutím  ze  dne  11.  11.  2005,  č.  j.,  zamítla  žalovaná  Česká  správa  sociálního zabezpečení  žádost  žalobkyně  o  starobní  důchod  pro  nesplnění  podmínek  ustanovení  §  29 zákona č. 155/1995 Sb. V odůvodnění rozhodnutí uvedla, že žalobkyně o přiznání starobního důchodu podle § 29 zákona požádala od 1. 11. 2004. V uplatněné žádosti uvedla, že osobně pečovala o vlastní děti M. H., nar. x a M. H., nar. xx od narození do zletilosti. Dále uvedla, že osobně pečovala o svého bratra J. S., nar. xy asi od 6-ti let jeho věku do dosažení zletilosti. Rozhodnutí příslušného orgánu o svěření J. do pěstounské péče nepředložila, neboť ho nemá. K žádosti  namísto  rozhodnutí  příslušného  orgánu    předložila  ověřenou  kopii  potvrzení starosty obce M. vydaného na základě výpovědi dvou svědků o tom, že měla v pěstounské péče nezl. J. S. od roku 1963 až do jeho zletilosti, do roku 1975, neověřenou kopii protokolu o jednání posudkové komise sociálního zabezpečení v B. ze dne 7. 1. 1972, kterým byla J. S. přiznána ZPS, v němž se uvádí, že jmenovaného vychovává sestra, neověřenou kopii lékařské zprávy Dětské psychiatrické léčebny D. P. ze dne 13. 4. 1966, v níž se uvádí, že dítě má být ponecháno  v péči  sestry  a  ověřenou  kopii  potvrzení  vedoucí  opatrovnické  kanceláře Okresního soudu v Berouně o tom, že u uvedeného soudu byl v letech 1961 – 1975 veden spis tehdy nezl. J. S., který však již nelze s ohledem na provedenou skartaci dohledat. Žalovaná konstatovala,  že  vzhledem  k tomu,  že  nebylo  prokázáno,  že  J.  S.  byl  svěřen  do trvalé  péče žalobkyně rozhodnutím příslušného orgánu, to znamená, nebylo prokázáno, že je dítětem ve smyslu § 20 zákona č. 155/1995 Sb. v platném znění, nelze případnou péči žalobkyně o něho hodnotit pro uznání výchovy dítěte ve smyslu ustanovení § 32 odst. 4 téhož zákona za účelem snížení  věkové  hranice  nároku  na  starobní  důchod.  V souladu  s ustanovením  §  32  odst.  4 zákona  č.  155/1995  Sb.,  lze  žalobkyni  uznat  výchovu  vlastních  dětí.  Nárok  na  starobní důchod  proto  žalobkyni  od  1.  11.  2004  nevznikl  z důvodu  nesplnění  důchodového  věku k tomuto datu.  



  Proti  tomuto  rozhodnutí  podala  žalobkyně  žalobu,  v níž  uvedla,  že  toto  rozhodnutí nepokládá za věcně správné. Poukazovala na to, že osobně pečovala o dvě vlastní děti M. H. a M. H., a to od jejich narození až do jejich zletilosti. Kromě toho byl do její pěstounské péče svěřen  J.  S.  K prokázání  této  skutečnosti  předložila  žalované  všechny  doklady,  které  se  jí podařilo  získat.  Samotné  rozhodnutí  soudu,  kterým jí byl  nezl.  J.  S.  svěřen  do  výchovy, k dispozici nemá, neboť jej manžel předal svému dřívějšímu zaměstnavateli, který jej založil do osobního spisu. Když žádala o jeho vrácení, bylo jí sděleno, že zaměstnavatel již uvedené rozhodnutí nemá. Obrátila se proto na Okresní soud v Berouně se žádostí o vydání stejnopisu tohoto  rozhodnutí.  Ze strany  Okresního  soudu  v Berouně  jí  však  bylo  vydáno  pouze potvrzení, že opatrovnický spis J. S. byl veden v letech 1961 – 1975 pod sp. zn. 3P 44/61, samotné rozhodnutí o svěření J. S. do její pěstounské péče jí však vydáno být nemohlo, neboť soudem nebylo řádně archivováno. Byla nucena skutečnost, že byla pěstounkou J. S. prokázat jinými listinami, které jsou přílohou této žaloby. Vyslovila názor, že k prokázání toho, že J. S. skutečně byl svěřen do její pěstounské výchovy, došlo. Navrhovala, aby napadené rozhodnutí bylo zrušeno a věc byla vrácena žalované k dalšímu řízení. Žalobkyně pak u jednání soudu dne 22. 3. 2006 objasnila, že v žalobě je její bratr nesprávně jmenován jako J., ve skutečnosti se jmenuje J., o čemž předložila rodný list.  



  Krajský  soud  v Praze  po  provedeném  jednání  rozsudkem  ze  dne  22.  3.  2006, č. j. 42 Cad  5/2006  –  23,  rozhodnutí  žalované  zrušil  pro  nezákonnost  a  věc  vrátil  žalované k dalšímu řízení. Dále rozhodl o tom, že žádný z účastníků nemá právo na náhradu nákladů řízení.  Ve  svém  rozhodnutí  vycházel  soud  z obsahu  dávkového  spisu,  z listinných důkazů a z výpovědi svědkyně A. Š.. K závěrům žalované konstatoval, že pokud jde o to, že J.  S.  nebyl  převzat  do  péče  žalobkyně  na  základě  rozhodnutí  příslušného  orgánu,  je  třeba vycházet z toho, že u Okresního soudu v Berouně byl veden ohledně nezl. J. S. opatrovnický spis.  Dále  ze  zprávy  Dětské  PL  v H.  P.  vyplývá,  že  jmenovaný  J.  S.  nebyl  umístěn  do dětského  domova,  ale ponechán  v péči  své  sestry  (žalobkyně).  Soud  dovodil,  že  tedy  lze uvěřit tvrzení žalobkyně, že bratr J. S. jí byl svěřen do pěstounské péče rozhodnutím soudu. Krajský  soud  dále  uvedl,  že  v posuzovaném  případě  by  se  trvání  na  doložení  skutečností o pěstounské  péči  příslušným  rozhodnutím  jevilo  příliš  formalistické  a  zcela  by  se  míjelo se smyslem a účelem zákona. Zákonodárce měl na mysli upravit věkovou podmínku nároku žen  na  starobní  důchod  podle  počtu  vychovaných  dětí.  V tomto  konkrétním  případě  bylo listinnými  důkazy,  prohlášením  svědků  J.  K.  a  K.  H.,  a  výslechem  svědkyně  A.  Š. nepochybně  prokázáno,  že  žalobkyně  od  roku  1963  do  zletilosti  v roce  1975  vychovávala   mladšího bratra J.. Námitku žalované, že v roce 1963 bylo žalobkyni 15 let, nepovažoval soud za relevantní. Z výpovědi svědkyně Š. bylo prokázáno, že žalobkyně od 9 let (od onemocnění babičky)  vedla  celou  domácnost,  dokázala  pro  několikačlennou  rodinu  obstarat  nákupy  a vaření. Situace, že v případě selhání matky zastává péči o mladší sourozence dcera, třeba i nezletilá, jsou sice výjimečné, ale reálně existují a podle názoru soudu posuzovaný případ je jedním z nich. Zavázal žalovanou k tomu, aby znovu rozhodla o nároku žalobkyně na starobní důchod a vzala přitom v úvahu závěr soudu o tom, že žalobkyně vedle dvou vlastních dětí vychovala i mladšího bratra J. S..  



  Proti tomuto rozsudku podala včas kasační stížnost žalovaná Česká správa sociálního zabezpečení  (dále  jen  „stěžovatelka“)  a  to  z důvodu  uvedeného  v ustanovení  §  103  odst.  1 písm. a) zákona č. 150/2002 Sb., soudní řád správní, (dále jen „s. ř. s.“). V kasační stížnosti zrekapitulovala dosavadní průběh řízení a citovala ustanovení § 29, 32 odst. 1 písm. b), 34 odst.  2,  4  a  §  20  odst.  1  zákona  č.  155/1995  Sb.  Konstatovala,  že  vzhledem k tomu, že žalobkyně  neprokázala,  že  J.  S.  byl  svěřen  do  její  trvalé  péče  rozhodnutím příslušného orgánu, není prokázáno, že je dítětem ve smyslu § 20 zákona č. 155/1995 Sb. Její případnou péči o bratra proto nelze hodnotit pro uznání výchovy dítěte ve smyslu § 32 odst. 4 zákona za účelem snížení věkové hranice nároku na starobní důchod. Pro nárok na starobní důchod lze tedy žalobkyni uznat pouze výchovu vlastních dětí – M. H., nar. x a M. H., nar. xx. Z důvodu nesplnění věkové podmínky podle ustanovení § 32 odst. 2 zákona č. 155/1995 Sb.,  nevznikl  tedy  žalobkyni  nárok  na  přiznání  starobního  důchodu  podle  §  29  zákona  č. 155/1995 Sb., v platném znění, od 1. 11. 2004. Stěžovatelka vyslovila názor, že Krajský soud v Praze při svém rozhodování zavázal stěžovatelku k hodnocení výchovy dítěte pro nárok na starobní důchod, a to v rozporu s příslušnými ustanoveními zákona o důchodovém pojištění. Navrhovala,  aby  Nejvyšší  správní  soud  zrušil  napadený  rozsudek  a  věc  vrátil  Krajskému soudu  v Praze  k dalšímu  řízení.  Současně  požádala  o  přiznání  odkladného  účinku  kasační stížnosti.  

 



  Nejvyšší správní soud usnesením ze dne 25. 7. 2006, č. j. 4 Ads 38/2006 – 43, kasační stížnosti  odkladný  účinek  nepřiznal,  neboť  žalovaná  ani  na  výzvu  soudu  nesdělila, v čem spatřovala naplnění podmínek ustanovení § 107 a potažmo § 73 odst. 2 a 4 s. ř. s. 



 Nejvyšší  správní  soud  přezkoumal  napadený  rozsudek  z hledisek  uvedených  v ustanovení  §  109  odst.  2  a  3  s.  ř.  s.,  vázán  rozsahem  a  důvody  uvedenými  v kasační stížnosti. Dospěl k závěru, že kasační stížnost je důvodná. 



  Stěžovatelka v kasační stížnosti uplatnila důvod uvedený v ustanovení § 103 odst. 1 písm.  a)  s.  ř.  s.  Podle  citovaného  ustanovení  lze  kasační  stížnost  podat  z důvodu  tvrzené nezákonnosti  spočívající  v nesprávném  posouzení  právní  otázky  soudem  v předcházejícím řízení.  



  Z obsahu  dávkového  spisu  plyne,  že  stěžovatelka,  nar.  14.  2.  1948,  požádala  dne 6. 10. 2004 o starobní důchod ke dni 1. 11. 2004. V žádosti uvedla, že osobně pečovala o tři děti, a to o dvě vlastní děti M. a M., a dále o J. S., nar. x, jehož otcem je M. M. a matkou L. S.. J. S. je  bratr stěžovatelky, přičemž stěžovatelka v žádosti uvedla, že se o něj starala od jeho 6 let věku do zletilosti. Pokud by byla stěžovatelce hodnocena péče o tři děti, byla by splněna věková podmínka pro nárok na starobní důchod podle § 29 zákona č. 155/1995 Sb. (dále též jen „zákon“)  dne  14.  6.  2004.  Pokud  by  byla  uznána  péče  pouze  o  dvě  děti,  byla by splněna věková podmínka pro vznik nároku na tento starobní důchod dne 14.  10. 2005. Stěžovatelka požádala o starobní důchod k 1. 11. 2004.  



  Žalovaná Česká správa sociálního zabezpečení dospěla k závěru, že péči o J. S. nelze stěžovatelce zhodnotit, neboť stěžovatelka nepředložila rozhodnutí příslušného orgánu o tom, že jde o dítě, které bylo převzato do péče nahrazující péči rodičů, což ve svých důsledcích znamenalo, že stěžovatelka ke dni 1. 11. 2004 nesplnila věkovou podmínku pro vznik nároku na starobní důchod podle § 29 zákona.  



  Krajský soud v Praze dospěl ke zcela jinému závěru, tj. k tomu, že žalobkyni byl bratr J.  S.  svěřen  do  pěstounské  péče  rozhodnutím  soudu.  Svůj  závěr  opíral  o to, že ačkoliv žalobkyně nepředložila rozhodnutí příslušného orgánu, je třeba vycházet z prohlášení svědků K. a H. a výslechu svědkyně Š., z nichž vyplývá, že žalobkyně od roku 1963 do roku 1975 vychovávala mladšího bratra J.. Dále soud vycházel i z toho, že podle potvrzení Okresního soudu v Berouně ze dne 2. 6. 2004 byl od roku 1961 do roku 1975 u tamního soudu veden spis  tehdy  nezl.  J.  S.,  pod sp.  zn.  3  P  44/61.  Soud  dále  vycházel  i  z potvrzení  PL  v H.  P., v němž je mimo jiné uvedeno, že J. S. nebyl umisťován do dětského domova, ale ponechán v péči  sestry.  Krajský  soud  na  základě  výše  uvedeného  zavázal  žalovanou  k tomu,  aby vycházela v dalším řízení z toho, že žalobkyně vychovala vedle dvou vlastních dětí i mladšího bratra J. S..  



  právní názor pro žalovanou je přinejmenším předčasný. 



  Předně  je  třeba  uvést,  že  ustanovení  §  20  odst.  2  zákona  č.  155/1995  Sb., v sobě zahrnuje tři skupiny dětí, které se považují za děti převzaté do trvalé péče nahrazující péči  rodičů.  Jednak  je  to  a)  dítě,  jež  bylo  převzato  do  této  péče  na  základě  rozhodnutí příslušného  orgánu,  dále  se  jedná  b)  o  dítě  manžela,  které  mu  bylo  svěřeno  do  výchovy rozhodnutím  soudu,  a  poté  c)  dítě  manžela,  zemřel-li  rodič  dítěte,  nebo  není-li  znám. Z tohoto širšího pohledu se však krajský soud danou věcí nezabýval.  



  Z dosavadního řízení především není patrno, jaká byla situace na straně rodičů nezl. J. (a žalobkyně). Na xerokopii rodného listu je uveden jako otec M. M., nar.yy, a jako matka L. S., nar. yx. Pokud oba rodiče v roce 1961 žili, je spíše pravděpodobné, že spis 3 P 44/61 byl veden ve vztahu k rozhodnutí o výchově nebo výživném ohledně rodičů J., neboť  je téměř nepravděpodobné,  že  v roce  1961,  kdy  bylo  stěžovatelce  13  let,  mohlo  být  rozhodováno o nějakém  jejím  návrhu,  nebo  ve  vztahu  k ní.  Pokud  jde  o  rodiče,  omezila  se  žalobkyně pouze na konstatování, že otec se o bratra nikdy nezajímal a posléze se o něj přestala starat i matka. V tomto směru je nutno dodat, že není rovněž vyloučeno, že děti, to znamená jak J. tak i žalobkyně, byly svěřeny do výchovy babičky z matčiny strany, neboť žalobkyně uvedla, že byly tři děti a žily ve společné domácnosti s babičkou a dědečkem. K těmto skutečnostem by měla být žalobkyně podrobněji vyslechnuta. 



  Dále  je  nutno  uvést,  že  i  když  v potvrzení  Okresního  soudu  v  Berouně  ze  dne 2. 6. 2004 je uvedeno, že ve spisovně není spis ani rozhodnutí ve věci 3 P 44/61, je zřejmé, že potvrzení  bylo  vydáno  na  základě  nějaké informace,  např.  z rejstříku  spisů, z něhož by se daly  zjistit  ještě  další  skutečnosti,  které  by  blíže  mohly  objasnit,  ohledně čeho byl konkrétně tento spis ve vztahu k J. S. veden (např. označení navrhovatele, nebo jiné skutečnosti).  



  Krajský  soud  dále  uvedl,  že  uvěřil  tvrzení  žalobkyně,  že  jí  byl  bratr  svěřen do pěstounské péče. Vycházel zřejmě i z potvrzení vydaného dne 7. 9. 2004 starostou obce, v němž  J.  K.  a  J.  H.  potvrdili,  že  žalobkyně  měla  v pěstounské  péči  bratra  v letech 1963  – 1975.  Naskýtá  se  ovšem  otázka,  podle  kterého  zákona  měla  žalobkyně  bratra  v pěstounské péči, když zákon č. 50/1973 Sb., o pěstounské péči, nabyl účinnosti 1. 6. 1973. Lze si obtížně představit  i  to,  že  by  žalobkyně  mohla  mít  někoho  v pěstounské  péči  předtím, než  dosáhla zletilosti, tj. před rokem 1966. Totéž platí  i pro případ, pokud by měla bratra svěřeného do výchovy podle § 45 zákona č. 94/1963 Sb. (zákon o rodině). 



  Jestliže tedy bratr stěžovatelky nesplňoval podmínky uvedené pod bodem b) a c) § 20 odst.  2  zákona,  pak  péči  nahrazující  péči  rodičů  ve  smyslu  §  20  odst.  1  téhož  zákona, je skutečně  nezbytné  doložit   dítěte do takové péče,  nebo  dosáhnout  takové  důkazní  situace,  která  by  jakýkoliv  jiný  závěr vylučovala, tedy která by vylučovala závěr o tom, že J. S. mohl být svěřen do péče někomu jinému  a  závěr,  že  nebyl  svěřen  žalobkyni  rozhodnutím  příslušného  orgánu.  Tak  k tomu v posuzované věci není, neboť výše uvedené skutečnosti vzbuzují výrazné pochybnosti o tom, zda  byl  žalobkyni  bratr  svěřen  do  výchovy  rozhodnutím  soudu  případně  jiným  příslušným orgánem, a to bez zřetele k tomu, zda se o něj fakticky starala a pečovala o něj. Faktická péče o  osobu  nepostačuje  k prokázání  pojmu  „převzetí  dítěte  do  péče  na základě  rozhodnutí příslušného orgánu“. Ve výkladu k § 20 odst. 2 uvedeném v publikaci Důchodové předpisy s komentářem, třetí aktualizované vydání vydané nakladatelstvím A. v roce 2004 se uvádí, že rozhodnutím příslušného orgánu se zde rozumí rozhodnutí soudu ve smyslu § 45, 63, 69, § 74 nebo  §78  zákona  o  rodině  nebo  §  2  zákona  č.  50/1973  Sb.,  o  pěstounské  péči,  ve  znění pozdějších  předpisů  (tento  zákon  byl  ovšem  zrušen  dnem  1. 4. 2000  zákonem  č.  359/1990 Sb.),  opatření  ústavu  učiněném  po  dohodě  s okresním  úřadem  ve  smyslu  §  69  zákona  o rodině, nebo rozhodnutí okresního úřadu ve smyslu § 19 písm. a) bodu 8 zákona č. 114/1988 Sb., o působnosti orgánů ČSR v sociálním zabezpečení, ve znění platném ke dni 31. 3. 2000, v  souvislosti  §  15  o  pěstounské  péči,  popř. podle  §  19  zákona  č.  359/1999  Sb.,  o  sociálně právní  ochraně  dětí  s tím,  že  od  1.  1.  2003  podle  posledně  citovaného  ustanovení  ve  znění zákona č. 320/2002 Sb.) rozhoduje v této věci obecní úřad obce s rozšířenou působností.  



  I  kdyby  se  žalobkyně  fakticky  osobně  starala  o  svého  bratra,  avšak  nedošlo by ke svěření bratra do její péče rozhodnutím příslušného orgánu, nemohlo by se jednat o dítě svěřené do trvalé péče nahrazující péči rodičů ve smyslu § 20 zákona.  



 Nejvyšší  správní  soud  sice  chápe  snahu  krajského  soudu  rozhodnout  v této  věci 



 spravedlivě,  avšak  má  zároveň  za  to,  že  smysl  a  účel  tohoto  ustanovení  má  zabránit také tomu, aby péče o jedno a totéž dítě neuplatnilo např. několik osob za stejné období péče. V tomto  směru  nebylo  rovněž  nic  zjišťováno,  ačkoliv  mohl  být  učiněn  pokus  o  zjištění u ČSSZ, zda matka žalobkyně (i bratra J.) L. S., nar. x, neuplatňovala rovněž péči o syna J.. Vyloučeno není ostatně ani to, že bratr byl v péči babičky (matky z matčiny strany), případně obou prarodičů A. a F. S., neboť uváděla-li stěžovatelka, že byly tři děti a žily u babičky A. S., která na přelomu roku 1963 – 1964 zemřela, není vyloučeno, že předtím byly děti svěřeny do výchovy právě prarodičům.  



  Nejvyšší správní soud uzavírá, že v daném případě skutečnost, že se žalobkyně starala o  svého  bratra,  sama  o  sobě  nepostačuje  k naplnění  pojmu  „dítě  převzaté  do  trvalé  péče nahrazující péči rodičů“, neboť v dané situaci bez předložení rozhodnutí příslušného orgánu, přetrvávají  pochybnosti  o  tom,  zda  vůbec  a  kdy  bylo  ve  vztahu  ke  stěžovatelce  vydáno rozhodnutí  příslušného  orgánu  o  tom,  že  jí  byl  bratr  do  péče  svěřen,  tím  méně  svěřen do pěstounské péče, neboť lze stěží uvěřit tomu, co tvrdí žalobkyně, že jí byl bratr soudem svěřen do pěstounské péče od roku 1963, kdy jí bylo 15 let (a to bez ohledu na skutečnost, zda se o něho fakticky starala a pečovala). 



  V dalším řízení proto bude třeba, aby se krajský soud danou věcí zabýval podrobněji, zejména podrobně vyslechl žalobkyni, případně další svědky, kteří by o věci měli povědomost i po „formální stránce“. Vzhledem k tomu, že s ohledem na zdravotní stav samotného J. S., zřejmě nepřichází v úvahu jeho výslech před soudem, nabízí se možnost vyslechnout druhého bratra stěžovatelky, který s ní podle obsahu spisu rovněž žil ve společné domácnosti. Dále by měl  soud  učinit  dotaz  na  Okresní  soud  v Berouně  a  ČSSZ  ke  zjištění  skutečností  shora naznačených,  případně  provést  další  důkazy,  které  by  všechny  ve svém souhrnu  vytvářely spolehlivý  skutkový  základ  svědčící  o  tom,  že  J.  S.  byl  svěřen  do  péče  žalobkyně rozhodnutím  příslušného  orgánu.  V opačném  případě,  tedy pokud by  bylo  prokázáno  pouze to, že se žalobkyně o bratra osobně fakticky starala, by takové zjištění samo osobě  nestačilo pro závěr, že J. S. je dítětem, které bylo žalobkyní převzato do trvalé péče nahrazující péči rodičů ve smyslu § 20 odst. 1, 2 zákona č. 155/1995 Sb. 



  Nejvyšší správní soud tedy shledal v kasační stížnosti uplatněné námitky důvodnými, a  proto  nezbylo,  než  napadený  rozsudek  Krajského  soudu  v Praze  zrušit  a  věc  vrátit tomuto soudu k dalšímu řízení (§ 110 odst. 1 s. ř. s.). Dalším řízením je soud vázán právním názorem vysloveným v tomto rozsudku (§ 110 odst. 3 s. ř. s.). V novém rozhodnutí o věci rozhodne soud i o náhradě nákladů řízení o této kasační stížnosti (§ 110 odst. 2 s. ř. s.). 



 



  



  



  



  



  



  



  

 

