                                      



                         



   Žalobou podanou dne 29.12.2000 u Obvodního soudu pro Prahu 3 domáhal se  žalobce vydání rozsudku, jímž měla být uložena povinnost žalovaným vyklidit byt  blíže popsaný v petitu žaloby a vyklizený předat, a to do 3 dnů od právní moci  rozsudku. Tvrdil, že je vlastníkem domu, v němž se předmětný byt nachází. Druhá  žalovaná získala tento byt jako přístřeší z důvodu návratu z emigrace na dobu,  než si vyřeší bytovou situaci. Účel poskytnutí bytu jako přístřeší se naplnil  na konci roku 1998, kdy se žalovaná odstěhovala ke svému příteli Ing. I. M. a  tím jí zanikl právní důvod bydlení v předmětném bytě. Dne 15.12.1993 se druhá  žalovaná stala zakládající členkou bytového družstva, ač jí v té době  nesvědčilo nájemní právo k bytu a s předchozím vlastníkem Městskou částí P. 3  neuzavřela nájemní smlouvu na byt. Nesplnila proto základní ustanovení stanov  družstva ze dne 15.12.1993. Dne 23.3.2000 uzavřela druhá žalovaná se žalovaným  dohodu o převodu členských práv a povinností, kterou týž den předložila  žalobci. Protože žalobce nepřenechal žalovaným smlouvou byt do nájmu, užívají  jej bez právního důvodu.  



 	 Obvodní soud pro Prahu 3 jako soud prvního stupně rozsudkem ze dne  4.10.2001, č.j. 6 C 23/2001-72, žalobu zamítl. Po skutkové stránce vyšel ze  zjištění, že předmětný byt byl druhé žalované poskytnut jako přístřeší,  a to  do doby vyřešení její bytové situace. Vzal za prokázané, že na podzim  roku  1998 se druhá žalovaná odstěhovala i se synem ke svému příteli Ing. M. Věc  posoudil podle § 154 odst. 1 o.s.ř. Vyslovil závěr, že k datu podání žaloby u  soudu dne 29.12.2000 žalovaná v předmětném bytě nebydlela, neměla zde žádné své  věci a odhlásila se z evidence osob platících služby v předmětném bytě, takže  žaloba proti ní nemůže směřovat. Ohledně žalovaného M. P. uzavřel, že nenastala  v jeho případě dosud doba vyřešení jeho bytové situace jiným způsobem, proto v  předmětném bytě bydlí z titulu přístřeší.  



 K odvolání žalobce Městský soud v Praze jako soud odvolací rozsudkem ze dne  9.5.2002, č.j. 15 Co 47/2002-104 změnil rozsudek soudu prvního stupně tak, že  žalobě vyhověl zcela. Převzal skutková zjištění soudu prvního stupně.  Neztotožnil se však s jeho právním posouzením. Dospěl k závěru, že dohoda ze  dne 25.9.1991 je dohodou o odevzdání a převzetí přístřeší, nikoli dohodou o  odevzdání a převzetí bytu, jelikož by byla ve smyslu § 39 o.z. neplatná.  Zároveň vyslovil závěr, že vyhovění žalobě není v rozporu s dobrými mravy podle  § 3 o. z. a navrhovaný výslech JUDr. S. nepokládal za rozhodující pro posouzení  dané věci. 



 Proti uvedenému rozsudku odvolacího soudu podali žalovaní včas dovolání, jehož  přípustnost dovozovali s přihlédnutím k jeho obsahu  z ustanovení § 237 odst. 1  písm. a) o.s.ř. Podle dovolatelů rozsudek odvolacího soudu je nepřezkoumatelný  pro nedostatek důvodů a nesrozumitelnost, a to s ohledem na kusé a stručné  odůvodnění, z něhož nevyplývá jakými úvahami se řídil. Poukazovali na  skutečnost, že nebyl vyslechnut  svědek JUDr. S., čímž došlo k vadě řízení v  důsledku neúplného a nedostatečného posouzení věci. Vytýkali odvolacímu soudu,  že se nezabýval otázkou členství druhé žalované v bytovém družstvu. Namítali  nesprávné posouzení otázky přístřeší v konkrétním případě. Podle dovolatelů na  základě předmětnou dohody o užívání bytu ze dne 25.9.1991došlo ke vzniku práva  osobního užívání předmětného bytu, které se transformovalo novelou občanského  zákoníku č. 509/1991 Sb. na právo nájmu bytu. Dále argumentovali tím, že  právo  osobního užívání bytu v tehdejší době mohlo vzniknout i ústní či konkludentní  formou. nájmu. Dovolatelé nesouhlasili rovněž se závěrem, že na straně  žalovaných byla projevena vůle trvale opustit předmětný byt. Navrhli proto  zrušení rozsudku odvolacího soudu a vrácení věci tomuto soudu k dalšímu řízení.  



 	 



 Žalobce navrhl zamítnutí dovolání. 



 Nejvyšší soud České republiky jako soud dovolací při posuzování tohoto dovolání  vycházel v souladu s body 1., 15., 17., hlavy první, části dvanácté, zákona č.  30/2000 Sb., kterým se mění zákon č. 99/1963 Sb., občanský soudní řád, ve znění  pozdějších předpisů, z občanského soudní řádu ve znění účinném od 1. ledna  2001. Proto v tomto rozsudku jsou uváděna ustanovení občanského soudního řádu  ve znění po novele provedené zákonem č. 30/2000 Sb. (dále jen „o.s.ř.“).  



 Zjistil dále, že dovolání bylo podáno včas, osobami k tomu oprávněnými -  účastníky řízení řádně zastoupenými advokátem ( § 240 odst. 1 o.s.ř., § 241  odst. 1 o.s.ř. ). Přípustnost dovolání v této věci vyplývá z ustanovení § 237  odst. 1 písm. a) o.s.ř., neboť směřuje proti výroku rozsudku odvolacího soudu,  jímž byl změněn rozsudek soudu prvního stupně ve věci samé. Dovolatelé  uplatnili přípustný dovolací důvod podle § 241a odst. 2 písm. b) o.s.ř. a §  241a odst. 3 o.s.ř. Dovolací soud proto přezkoumal dovoláním napadený rozsudek  odvolacího soudu a dospěl k závěru, že dovolání nelze upřít opodstatnění. 



 	 



 Podle § 242 odst. 3 o.s.ř. lze rozhodnutí odvolacího soudu přezkoumat jen z  důvodů uplatněných v dovolání. Je-li dovolání přípustné, dovolací soud  přihlédne též k vadám uvedeným v § 229 odst. 1, § 229 odst. 2 písm. a) a b) a §  229 odst. 3, jakož i k jiným vadám řízení, které mohly mít za následek  nesprávné rozhodnutí ve věci, i když nebyly v dovolání uplatněny. 



 Dovolací důvod podle § 241a odst. 3 o.s.ř. míří na pochybení ve zjištění  skutkového stavu věci, které spočívá v tom, že skutkové zjištění, jež bylo  podkladem pro rozhodnutí odvolacího soudu, je vadné. Musí jít o skutkové  zjištění, na jehož základě  odvolací soud posoudil věc po stránce právní  a  které nemá  oporu v provedeném  dokazování. O takový případ se jedná, jestliže   výsledek hodnocení důkazů  soudem neodpovídá ustanovení § 132 o.s.ř. Skutkové  zjištění nemá  oporu v provedeném dokazování v podstatné části tehdy, jestliže  skutečnosti, které má odvolací soud za prokázané, byly též významné pro  rozhodnutí věci při aplikaci práva. 	 	 



 Posledně  zmíněná podmínka existence tohoto dovolacího důvodu souvisí úzce s  dalším dovolacím  důvodem, uplatněným v této věci  podle § 241a odst. 2 písm.  b) o.s.ř. Nesprávným  právním  posouzením  podle tohoto ustanovení je  totiž  omyl  soudu  při  aplikaci  práva   na  zjištěný  skutkový  stav.  O  takový   případ se  jedná, jestliže  soud použil  jiný  právní  předpis, než  který   měl  správně  použít, nebo sice  aplikoval  správný  právní  předpis, ale   nesprávně  jej  vyložil. 



 	 



 Předmět řízení v této věci je vymezen tvrzeními žaloby a formulací žalobního  petitu tak, že jde o žalobu na vyklizení proti dvěma subjektům – fyzickým  osobám, o nichž žalobce tvrdí, že užívají byt v domě, který je ve vlastnictví  žalobce, bez právního důvodu. Jde tedy o žalobu na vyklizení podle § 126 o.z.  Předpokladem úspěšnosti takové žaloby je na straně žalobce průkaz o tom, že je  vlastníkem či držitelem předmětu vyklizení (bytu) a okolnost, že druhá osoba do  tohoto vlastnického (či užívacího) práva bezdůvodně zasahuje. Osoba, proti  které nárok na vyklizení, může v rámci obrany proti takové žaloba tvrdit (a  ovšemže prokázat) existenci platného právního titulu opravňujícího ji k užívání  předmětu vyklizení. Prokázání podmínek pro vyklizení nebo zamítnutí žaloby na  vyklizení musí být dáno nejpozději ku dni rozhodování (odvolacího) soudu. 



 	V této věci žalobce již při zahájení řízení (viz protokol o jednání ze  dne 22.5.2002 na č.l. 29 a násl.) tvrdil, že nabyl vlastnictví k domu, v němž  se jednotlivé byty (včetně předmětného bytu) nacházejí, na základě kupní  smlouvy uzavřené mezi ním a Městskou částí P. 3. Tím bylo založeno jeho právo k  bytům, s nimiž hospodaří. Členům družstva žádné byty nepřiděloval, nájemní  právo k bytům vykonávali členové družstva z titulu svého členství v družstvu. 



 	Žalovaná byla sice přijata za členku družstva žalobce, a to na  ustanovující členské schůzi družstva dne 15. 12. 1993. V té době však družstvo  nemělo přehled o tom, kdo je řádným nájemcem bytu a kdo není.  Jiná listina,  než uvedený zápis z ustavující schůze o přijetí mimo jiné druhé žalované za  členku družstva, přitom neexistuje. 



 	 



 Žalobce ovšem současně tvrdil, že přijetí druhé žalované za členku družstva  nemohlo být platné proto, že této nesvědčilo právo řádného nájmu s dřívějším  subjektem – Městskou částí P. 3. Následně tak nemohl být platný ani převod  členských práv z druhé žalované na prvního žalovaného. 



 	 



 Proti tomu druhá žalovaná právě s odkazem na zápis z ustavující schůze ze dne  15. 12. 1994 dovozovala své právo předmětný byt užívat, resp. s právy člena  disponovat.   



 	 



 Je tedy zřejmé, že náležité posouzení žaloby v této věci závisí na vyřešení  prejudicielní otázky, zda druhé žalované v minulosti vzniklo platně členství v  družstvu žalobce, případně zda, kdy a jakým způsobem bylo ukončeno a následně  zda vůbec byla oprávněna k převodu členských práv a povinností. 



 	 



 Z důvodů úplnosti k námitce žalobce nesoucí se k povaze přístřeší, které svou  povahou nezakládalo právo osobního užívání bytu podle předchozích předpisů  účinných do 31.12. 1991, je třeba zmínit následující: 



 Podle § 154 odst. 1 a § 155 o.z. ve znění účinném před novelou provedenou  zákonem č. 509/1991 Sb. (dále \"o.z. před novelou\") rozhodnutím o přidělení  bytu vydaným místním národním výborem (nebo na základě jiných skutečností  stanovených zákonem, o kterýžto případ v souzené věci nejde) vzniklo občanovi  právo na uzavření dohody o odevzdání a převzetí bytu; právo osobního užívání  jako právo časově neomezené (srov. § 153 o.z. před novelou) vzniklo občanovi  dohodou o odevzdání a převzetí bytu, pro kterou zákon nestanovil písemnou  formu; dohoda mohla být tedy uzavřena i ústně, případně konkludentně. 



 Podle § 871 odst. 1 občanského zákoníku ve znění po novele provedené zákonem č.  509/1991 Sb. (dále \"o.z.\") právo osobního užívání bytu vzniklé podle  dosavadních předpisů, které trvá ke dni účinnosti tohoto zákona (zákona č.  509/1991 Sb.), se mění dnem účinnosti tohoto zákona na nájem. 



 Výklad ustanovení § 154 a § 155 o.z. před novelou se v soudní praxi ustálil v  tom směru, že předpokladem platně uzavřené dohody o odevzdání a převzetí bytu  bylo rozhodnutí o přidělení bytu; dohoda uzavřená bez tohoto rozhodnutí byla  vzhledem k ustanovení § 39 o.z. před novelou neplatná (srov. Občanský zákoník,  Komentář, Praha, Panorama 1987, díl I., str. 555). Uvedený názor zaujímá  konstantně i Nejvyšší soud ve svých rozhodnutích (srov. např. jeho rozhodnutí  ze dne 27.3.1997, sp.zn. 2 Cdon 335/97, uveřejněné pod č. 26 v příloze časopisu  Soudní judikatura č. 10/1998, ze dne 17.7.1997, sp.zn. 2 Cdon 837/97, ze dne  9.8.1999, sp.zn. 2 Cdon 1161/97, ze dne 27.7.2000, sp.zn. 26 Cdo 187/99, a ze  dne 15.1.2001, sp.zn. 26 Cdo 1049/200). Nejvyšší soud též zaujal právní názor  (srov. jeho rozhodnutí ze dne 9.8.1999, sp.zn. 2 Cdon 1161/97), že rozhodnutím  o přidělení bytu ve smyslu § 154 odst. 1 obč.zák. před novelou bylo pouze  takové rozhodnutí, kterým byl byt přidělen bez určení doby užívání (nikoliv  tedy rozhodnutí, kterým byl byt přidělen jako \"přístřeší\" - do doby, než si  občan opatří řádné ubytování - podle § 53 odst. 2 tehdy platného zákona č.  41/1964 Sb., zákona o hospodaření s byty). Soud přitom nebyl oprávněn  přezkoumávat správnost rozhodnutí správního aktu o přidělení přístřeší. 



 	 



 Ve vztahu k otázce vzniku členství  druhé žalované v družstvu žalobce  je však  třeba vyjít ze znění obchodního zákoníku ve znění účinném od 1.1.1992 do  30.  6. 1996. Členství v družstvu zde vznikala za podmínek § 227 obch. zák.,  podrobnější úpravu členství, jeho vzniku a zániku ponechávalo stanovám. Podle §  230 téhož zákona převod práv a povinností spojených s členstvím v bytovém  družstvu a základě dohody nepoléhal souhlasu představenstva.  Členská práva  a  povinnosti spojená s členstvím přecházela na nabyvatele ve vztahu k družstvu  předložením smlouvy o převodu členství příslušnému družstvu nebo pozdějším dnem  uvedeným v této smlouvě. Tytéž účinky jako předložení smlouvy o převodu  členství nastávaly, jakmile příslušné družstvo obdrželo písemné oznámení  dosavadního člena o převodu členství a písemný souhlas nabyvatele členství.  Členství mimo jiné mohlo zaniknout vyloučením podle  § 231 odst. 3 téhož  zákona, obrana člena proti vyloučení byla upravena v ustanovení § 231 odst. 3,  věta poslední a odst. 4 téhož ustanovení téhož zákona. 



 	 



 V této věci vyplývá z obsahu spisu zatím nezpochybněný závěr, podle něhož se  druhá žalovaná stala členkou družstva žalobce v souladu se závěry ustavující  schůze družstva dne 15. 12. 1993. Nebylo tvrzeno ani prokázáno, že by její  členství takto vzniklé bylo do doby rozhodnutí (odvolacího) soudu zrušeno  způsoby patrnými ze zákona či ze stanov. Ve vztahu k prvnímu žalovanému pak  vyplývá z výsledků řízení závěr, že na něj druhá žalovaná smlouvou ze dne   23.3. 2000 převedl členská práva a povinnosti, kterou téhož dne žalobci  předložila. Konečně z obsahu stanov schválených na uvedené zakládající schůzi  družstva plyne, že člen družstva má mj. právo užívat byt v domě přiměřený  velikosti jeho členského vkladu v poměru k součtu členských vkladů všech členů  družstva. Posledně zmíněný důsledek plyne jinak i z přílohy stanov obsahující  členské podílu v družstvu. 



 	 



 Soudu nepřísluší přezkoumávat jako prejudicielní otázku platnost přijetí člena  družstva v řízení o žalobě na vyklizení proti takovému členu. Vyplývá to z  platné právní úpravy, která otázky vztahů mezi členy a družstvem vyhrazuje  orgánům družstva, s možností soudního přezkumu v jednotlivých případech, kdy  tak zákon stanoví. 



 	Aplikováno na projednávanou věc nutno dospět k závěru, že předně otázka  posuzování právní povahy bytu poskytnutého původně druhé žalované jako  přístřeší, nebyla  v poměru mezi účastníky sporu právně významná. Nešlo totiž o  spor mezi původním orgánem, který druhé žalované přístřeší poskytl a mezi  žalovanou. V tomto řízení jde o spor mezi družstvem, které nejdříve druhou  žalovanou za členku řádně přijalo, poté neakceptovalo důsledky plynoucí z  dohody o převodu členských práv  a povinností mezi druhou žalovanou a prvním  žalovaným, a nyní proti oběma nastupuje se žalobou na vyklizení spočívající na  tvrzení, že žádnému z nich právo užívání bytu nepřísluší. Takový závěr nelze ve  věci zatím učinit. Námitky obou žalovaných, jak bylo shora uvedeno,  jsou tak  důvodné. Odlišnému právnímu posouzení zaujatému odvolacím soudem, pokud se z  jeho odůvodnění dá seznat, tak nelze přisvědčit.  



 Dovolací soud  proto zrušil rozsudek odvolacího soudu  a věc mu vrátil k  dalšímu řízení (§ 243b odst. 2 o.s.ř.). 



 V dalším řízení bude odvolací soud vázán právním názorem dovolacího soudu (§  243d odst. 1, věta za středníkem o.s.ř.), přičemž  rozhodne  také o dosavadních  nákladech řízení včetně řízení odvolacího a dovolacího (§ 243d odst. 1, věta  třetí o.s.ř. ). 



   

