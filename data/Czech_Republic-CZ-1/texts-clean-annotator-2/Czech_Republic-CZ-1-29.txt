 



  



 Rozhodnutím  ze  dne  30.  11.  2015,  č. j.  OAM-444/ZA-ZA02-HA08-2015,  neudělil žalovaný žalobci mezinárodní ochranu dle § 12, § 13, § 14, § 14a a § 14b zákona č. 325/1999 Sb., o azylu, ve znění pozdějších předpisů (dále jen „zákon o azylu“). Proti rozhodnutí žalovaného podal  žalobce  žalobu,  kterou  Městský  soud  v Praze  rozsudkem  ze dne  22.  11.  2016,  č. j.  2  Az 55/2015 - 20, zamítl. 



  Z odůvodnění napadeného rozsudku vyplývá, že žalobce dlouhodobě pobývá na území ČR a požádal o mezinárodní ochranu z důvodu legalizace pobytu. Dle závěrů městského soudu si žalobce  musel  být  vědom  skutečnosti,  že na území  ČR  pobývá  na  základě  dlouhodobého pobytu.  Měl  proto  počítat  i  s možností,  že  jeho  pobyt  může  být  ukončen,  neboť  se  nejedná o definitivní  řešení,  ale  naopak  se  jedná  o dočasný  (byť  dlouhodobý)  stav.  Pokud  si  žalobce zpřetrhal  rodinné  vazby  na  území  Vietnamu,  jedná  se  tak  pouze  o  dobrovolné  rozhodnutí žalobce,  které  nemůže  být  v posuzovaném  případě  kvalifikovaným  důvodem  pro  přiznání mezinárodní ochrany.  



  Pokud  se  týká  azylového  důvodu  dle  §  12  písm.  b)  zákona  o  azylu,  ani  zde  městský soud  žalobci  nepřisvědčil,  když  došel  k závěru,  že  vyhýbání  se  vojenské  službě  nemůže  být bráno  jako  azylově  relevantní  skutečnost.  Vojenská  povinnost  existuje  ve  většině  zemí  světa, i v těch vyspělých,  a  proto  je  povinnost  nástupu  do  povinné  vojenské  služby  zcela  legitimním požadavkem daného státu, který klade na své občany. 



  Ohledně získání práce ve Vietnamu městský soud uvedl, že situace nyní je zcela odlišná, než byla dříve. Vietnamská ekonomika se vyvíjí a nabídka pracovních míst je větší. Z doložených podkladů nijak nevyplývá, že by ve Vietnamu docházelo k diskriminaci uchazečů o zaměstnání z důvodu  jejich  sociálního  postavení  (viz  např.  Výroční  zpráva  Human  Rights  Watch  2015 ze dne 29.  ledna  2015  nebo  zpráva  Svoboda  ve  světě,  Freedom  House  ze  dne  28.  1.  2015). Také v případě  tzv.  ekonomických  migrantů  je  situace  klidná  a  nejsou  zaznamenány  případy, že by byli po svém návratu jakkoli pronásledováni (viz Informace MZV č. j. 9885/2015-LPTP). I žalobce  do  protokolu  uvedl,  že  ve  Vietnamu  neměl  žádné  potíže  se  státními  orgány, nebyl politicky činný a neměl potíže ani s jinými soukromými osobami, které by se daly podřadit pod relevantní z hlediska ust. § 12 písm. b) azylového zákona. 



 V otázce udělení humanitárního azylu dle ustanovení § 14 zákona o azylu městský soud poukázal na to, že žalobce ve své žádosti o udělení mezinárodní ochrany ani během správního řízení  neuvedl  žádné  mimořádné  okolnosti,  které  by  mohly  být  důvodem  pro  jeho  udělení. Dle závěrů  městského  soudu  žalovaný  přistoupil  k posouzení  zejména  sociální  a  ekonomické situace žalobce, i k jeho zdravotnímu stavu a věku, naplnění důvodu pro udělení humanitárního azylu však neshledal. Soud pak není oprávněn jeho správní uvážení přehodnocovat. 



 Co  se  týče  důvodu  doplňkové  ochrany  dle  §  14a  odst.  2,  písm.  d)  zákona  o  azylu má městský  soud  za  to,  že  námitka  žalobce  je  příliš  obecné  povahy  a  žalobce  si  předmětné ustanovení  nesprávně  vykládá,  neboť  nespecifikoval,  s jakými  mezinárodními  závazky ČR by mělo být napadené rozhodnutí v rozporu. 



  Rozsudek městského soudu napadl žalobce (dále jen „stěžovatel“) včas podanou kasační stížností, v níž uplatňuje důvody dle § 103 odst. 1 písm. a), b), d) s. ř. s. 



  Podle  stěžovatele  je  kasační  stížnost  přijatelná,  neboť  svým  významem  podstatně přesahuje jeho  vlastní  zájmy.  Skutková  zjištění  městského  soudu  totiž  nemají  oporu v provedených  důkazech  a  právní  otázky  byly  vyřešeny  způsobem  neodpovídajícím  ustálené judikatuře. Namítal, že městský soud se nezabýval námitkami stěžovatele o nepřezkoumatelnosti rozhodnutí žalovaného. Podle stěžovatele městský soud neposoudil, zda odůvodnění rozhodnutí správního orgánu je dostačující a zda lze rozhodnutí považovat za přezkoumatelné a zákonné. Naopak, sám uvedl, proč nespatřuje důvody pro udělení azylu dle § 12 písm. b) zákona o azylu.  



  Stěžovatel také brojil proti tomu, že městský soud nesprávně posoudil splnění podmínek pro  udělení  doplňkové  ochrany  dle  §  14a  odst.  1,  odst.  2,  písm.  d)  zákona  o  azylu  a  aplikaci mezinárodních  smluv.  Stěžovatel  upozornil,  že  v ČR  žije  od  svých  22  let  a  jeho  život  je  zcela provázán  s Českou  republikou.  Návrat  do  země  původu  by  představoval  výjimečný  zásah do  jeho  soukromého  života  a  byl  by  v  rozporu  s čl.  8  Úmluvy  o  ochraně  lidských  práv a základních svobod. Není naplněna podmínka čl. 8 odst. 2 tohoto článku, která by umožňovala státním  orgánům  zasahovat  do  práva  stěžovatele.  Neexistuje  důvod,  pro  který  by  bylo  možno stěžovateli upírat jeho právo na soukromý život a Česká republika je povinna toto právo chránit.  



  Žalovaný ve svém vyjádření ke kasační stížnosti uvedl, že správní rozhodnutí vycházelo ze zjištěného skutkového stavu, doloženého ve spise. Správní orgán opatřil potřebné podklady, například  aktuální  a  důvěryhodné  informace  o  zemi  původu  a  podrobně  vyhodnotil  vyjádření stěžovatele.  Stěžovateli  nehrozí  skutečné  nebezpečí  vážné  újmy.  Institut  mezinárodní  ochrany nemůže sloužit k účelové legalizaci pobytu, neboť nejde o azylově relevantní důvod.  Navrhuje proto zamítnutí kasační stížnosti. 



  Ve  věcech  mezinárodní  ochrany  se  Nejvyšší  správní  soud,  v  souladu  s ustanovením §104a s.  ř.  s.,  nejprve  zabývá  otázkou,  zda  podaná  kasační  stížnost  svým  významem  podstatně přesahuje  zájmy  stěžovatele.  Není-li  tomu  tak,  soud  takovou  kasační  stížnost  odmítne jako nepřijatelnou.  Pro  vlastní  vymezení  institutu  nepřijatelnosti  a  jeho  dopadů  do  soudního řízení správního zdejší soud odkazuje na své usnesení ze dne 26. 4. 2006, č. j. 1 Azs 13/2006 - 39, publ. pod č. 933/2006 Sb. NSS, dle kterého „přesahem vlastních zájmů stěžovatele je jen natolik zásadní a intenzivní situace, v níž je – kromě ochrany veřejného subjektivního práva jednotlivce – pro Nejvyšší správní soud  též  nezbytné  vyslovit  právní  názor  k určitému  typu  případů  či  právních  otázek.  Přesah  vlastních  zájmů stěžovatele je dán jen v případě rozpoznatelného dopadu řešené právní otázky nad rámec konkrétního případu. Primárním úkolem Nejvyššího správního soudu v řízení o kasačních stížnostech ve věcech azylu je proto nejen ochrana individuálních veřejných subjektivních práv, nýbrž také výklad právního řádu a sjednocování rozhodovací činnosti krajských soudů.“ 



  Soudní  ochrana  tedy  byla  stěžovateli  již  jednou  poskytnuta  individuálním  projednáním jeho  věci  na  úrovni  městského  soudu,  a  to  v plné  jurisdikci,  a  další  procesní  postup  v rámci správního  soudnictví  nezvyšuje  automaticky  míru  právní  ochrany  stěžovatele  a  je  podmíněn přesahem  jeho  vlastních  zájmů.  Dále  je  nutno  zdůraznit,  že  judikaturou  formulované  důvody přijatelnosti  kasační  stížnosti  nemohou  jít  za  hranice  právní  úpravy  výše  citované,  a  že  tento důvod byl koncipován jen jako určitá pojistka vůči zjevně excesivním postupům či rozhodnutím správních orgánů při posuzování otázek mezinárodní ochrany (viz usnesení Nejvyššího správního soudu ze dne 10. 11. 2016, č. j. 3 Azs 189/2016 - 19). 



  Nejvyšší  správní  soud  nespatřuje  v  namítaných  skutečnostech  přesah  vlastních zájmů  stěžovatele,  v  mezích  vytyčených  výše  citovaným  usnesením  č.  j.  1  Azs  13/2006  –  39, a na něj navazující judikaturou. 



  V projednávané věci Nejvyšší správní soud nenašel žádnou otázku, k níž by považoval za nezbytné vyjádřit se z důvodu nutnosti sjednocování judikatury a ani stěžovatel sám takovou otázku v kasační stížnosti nepředestřel. Důvod přijatelnosti spatřoval v tom, že skutková zjištění městského soudu nemají oporu v provedených důkazech a dále v nesprávném posouzení právní otázky  městským  soudem,  neboť  byla  vyřešena  způsobem,  který,  dle  stěžovatele,  neodpovídá ustálené judikatuře.  



  Námitky stěžovatele, které směřují proti nedostatečnému posouzení důvodů pro udělení azylu dle § 12 zákona o azylu a nesprávnému posouzení splnění podmínek doplňkové ochrany dle § 14a zákona o azylu, nevypovídají o tom, že by se městský soud dopustil jakéhokoli excesu. Sama skutečnost, že má stěžovatel odlišnou představu o tom, čím vším by se měl správní orgán či soud  při  dokazování  zabývat  a  k čemu  všemu  se  vyjádřit,  k závěru  o  excesivním  postupu nebo rozhodnutí soudu nestačí (viz usnesení Nejvyššího správního soudu ze dne 10. 11. 2016, č. j.  3  Azs  189/2016  -  19).  Nejvyšší  správní  soud  má  za  to,  že  žalovaný  v daném  případě při zjišťování skutkového stavu postupoval standardně, logické jsou i jeho závěry, které ze svých zjištění učinil. Městský soud se rovněž vypořádal se všemi stěžovatelovými námitkami.  



  V rozsudku  ze  dne  22.  1.  2004,  č. j. 5  Azs  37/2003  -  47,  Nejvyšší  správní  soud  uvedl, že udělení azylu je specifickým důvodem pro udělení pobytu v ČR a není možno je zaměňovat s jinými legálními formami pobytu v ČR. Ani dlouhodobý pobyt stěžovatele na území ČR není důvodem  pro  udělení  doplňkové  ochrany,  jak  se  uvádí  v rozsudku  Nejvyššího  soudu  ze  dne 28. 11. 2008, č. j. 5 Azs 46/2008 - 71: „Při posuzování důvodů znemožňujících vycestování cizince by byl výjimkou  z výše  uvedených  závěrů  pouze  případ,  kdy  by  si  stěžovatel  vytvořil  na  území  ČR  takové  rodinné či případně osobní vazby, že by nepřiměřeným zásahem do tohoto rodinného či soukromého života byla již nutnost pouhého vycestování z území ČR.“ 



  K námitkám stěžovatele Nejvyšší správní soud dále odkazuje na rozsudek zdejšího soudu ze  dne  27.  3.  2014,  č.  j.  10  Azs  40/2014  -  23,  dle  kterého  „obavy  žadatele  o  mezinárodní  ochranu, že v případě návratu do vlasti bude nezaměstnaný, že bude pronásledovaný pro své (doposud neprojevené) politické přesvědčení,  nelze  považovat  za  hrozbu  skutečného  nebezpečí  vážné  újmy,  jak  je  vymezena  v  §  14a  zákona o azylu.“  



 Pokud  jde  o odmítání  vojenské  služby,  tato  skutečnost  sama  o  sobě  nezakládá odůvodněné  obavy  z  pronásledování  ve  smyslu  §  12  písm.  b)  zákona  o  azylu (viz  rozsudky  zdejšího soudu ze dne 29. 3. 2004, č. j. 5 Azs 4/2004 - 49 a ze dne 7. 8. 2012, č. j. 2 Azs 17/2012 - 44). 



  Otázkou,  jaké  situace  mohou  vytvářet  rozpor  s  mezinárodními  závazky  ČR  ve  smyslu § 14a  odst.  2  písm.  d)  zákona  o  azylu  a  otázkou  možného  porušení  čl.  8  Úmluvy  o  ochraně lidských  práv  a  základních  svobod,  v  případě  vycestování  žadatele  o  mezinárodní  ochranu, se Nejvyšší  správní  soud  také  zabýval,  a  to  například,  v již  výše  citovaném  rozsudku č. j. 5 Azs 46/2008  –  71,  kde  uvedl: „Samotná nutnost vycestování cizince do země původu při neudělení žádné z forem mezinárodní ochrany a za situace, kdy cizinci nesvědčí žádný jiný důvod k zákonnému pobytu na území  ČR,  totiž  tomuto  cizinci  neznemožňuje,  aby  si  po  návratu  do  země  původu  nepožádal  o  některou z možných forem povolení k pobytu na území ČR dle zákona o pobytu cizinců.“ 



  Z  výše  uvedeného  je  zřejmé,  že  ustálená  a  vnitřně  jednotná  judikatura  zdejšího  soudu poskytuje  dostatečnou  odpověď  na  všechny  přípustné  námitky  uplatněné  v  kasační  stížnosti. Stěžovatel  netvrdil  žádné  konkrétní  důvody  přijatelnosti  kasační  stížnosti  a  nelze  než  uzavřít, že kasační stížnost svým významem podstatně nepřesahuje jeho vlastní zájmy. Nejvyšší správní soud  tedy  shledal  kasační  stížnost  jako  nepřijatelnou  a  dle  §  104a  odst.  1  s.  ř.  s.  ji  usnesením odmítl. 



  Výrok o náhradě nákladů řízení se opírá o § 60 odst. 3 s. ř. s., ve spojení s § 120 s. ř. s., podle  nichž  žádný  z  účastníků  nemá  právo  na  náhradu  nákladů  řízení,  byla-li  kasační  stížnost odmítnuta. 



   



  

