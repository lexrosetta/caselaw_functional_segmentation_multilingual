 



  Podle § 265i odst. 1 písm. e) tr. ř. se dovolání obviněného M. K. odmítá. 



  



 	Rozsudkem Městského soudu v Brně ze dne 12. 5. 2017, sp. zn. 5 T  59/2016, byl obviněný M. K. podle § 226 písm. e) tr. ř. zproštěn obžaloby pro  přečin zanedbání povinné výživy podle § 196 odst. 1 tr. zákoníku, neboť  trestnost činu zanikla. 



 Uvedeného trestného činu se obviněný dopustil podle zjištění soudu v podstatě  tím, že 1.	v období od září 2013 do srpna 2015 řádně nepřispíval na výživu své  nezletilé dcery XXXXX*), výživným ve výši 12.000 Kč měsíčně, 2.	ve stejném období řádně nepřispíval na výživu svého syna YYYYY*),  výživným ve výši 18 000 Kč měsíčně. 



 Usnesením Krajského soudu v Brně ze dne 20. 9. 2017, sp. zn. 3 To 246/2017,  bylo podle § 256 tr. ř. zamítnuto odvolání obviněného. 



 Obviněný podal proti usnesení Krajského soudu v Brně dovolání, jež opřel o  dovolací důvod podle § 265b odst. 1 písm. g) tr. ř. Uvedl, že to byla matka  nezletilých dětí, kdo opustil společnou domácnost, a znemožnila tak obviněnému  dosavadní způsob hrazení vyživovací povinnosti vůči dětem. Namítl, že matka  mohla výživné čerpat prostřednictvím platební karty, která jí byla dána k  dispozici a z níž mohla čerpat podle své úvahy, přičemž odmítnutí této karty  nelze obviněnému přičítat k tíži. Popsal způsob uhrazení dlužného výživného na  účet syna, který mezitím dosáhl zletilosti, s tím, že připsáním částky na účet  syna došlo k zániku dluhu na výživném obviněného vůči synovi. Namítl, že výše  výživného byla nesprávně stanovena, když byla určena jen policejním orgánem při  posuzování předběžné otázky. Uvedl, že speciálního institutu účinné lítosti  podle § 214 tr. zák. (míněno § 197 tr. zákoníku) soudy užily nesprávně, neboť  nejprve by muselo být zjištěno, že se skutečně dopustil trestného činu  zanedbání povinné výživy, což se nestalo, a mělo být proto o jeho zproštění  rozhodnuto podle § 226 písm. a) tr. ř., neboť nebylo prokázáno, že se uvedený  skutek stal. 



 Obviněný se dovoláním domáhal toho, aby Nejvyšší soud zrušil napadené usnesení  a přikázal Krajskému soudu v Brně věc znovu projednat a rozhodnout, eventuelně  aby sám rozhodl o zproštění obžaloby podle § 226 písm. a) tr. ř. 



 Státní zástupce Nejvyššího státního zastupitelství ve vyjádření uvedl, že  námitky obviněného mají skutkovou povahu. Zabýval se stanovením výše výživného  jako předběžné otázky a ztotožnil se se závěrem soudů, že nebylo možné  akceptovat hrazení výživného prostřednictvím platební karty. Navrhl, aby  Nejvyšší soud dovolání obviněného podle § 265i odst. 1 písm. b) tr. ř. odmítl,  neboť uplatněné námitky nejsou dovolacím důvodem podle § 265b odst. 1 písm. g)  tr. ř. 



 Nejvyšší soud jako soud dovolací (§ 265c tr. ř.) shledal, že dovolání je  přípustné (§ 265a tr. ř.), bylo podáno osobou k tomu oprávněnou, tj. obviněným  prostřednictvím obhájce [§ 265d odst. 1 písm. b), odst. 2 tr. ř.], v zákonné  lhůtě a na místě k tomu určeném (§ 265e tr. ř.) a splňuje náležitosti obsahu  dovolání (§ 265f odst. 1 tr. ř.), avšak je zjevně neopodstatněné. 



 Je namístě připomenout, že dovolání je mimořádným opravným prostředkem určeným  k nápravě v zákoně výslovně uvedených procesních a hmotně právních vad, ale  nikoli k revizi skutkových zjištění učiněných soudy prvního a druhého stupně  ani k přezkoumávání jimi provedeného dokazování. Dovolání lze podat jen z  důvodů taxativně uvedených v § 265b tr. ř. Obsah konkrétně uplatněných námitek,  o něž se opírá uplatněný dovolací důvod, musí věcně odpovídat zákonnému  vymezení tohoto dovolacího důvodu podle § 265b tr. ř., nestačí jen formální  odkaz na příslušné ustanovení obsahující některý z dovolacích důvodů. 



 Dovolací důvod podle § 265b odst. 1 písm. g) tr. ř. je dán v případech, kdy  rozhodnutí spočívá na nesprávném právním posouzení skutku nebo jiném nesprávném  hmotně právním posouzení. Uvedenou formulací zákon vyjadřuje, že dovolání je  určeno k nápravě právních vad rozhodnutí ve věci samé, pokud tyto vady  spočívají v právním posouzení skutku nebo jiných skutečností podle norem  hmotného práva, nikoliv z hlediska procesních předpisů. Skutkový stav je při  rozhodování o dovolání hodnocen v zásadě pouze z toho hlediska, zda skutek nebo  jiná okolnost skutkové povahy byly právně posouzeny v souladu s příslušnými  ustanoveními hmotného práva. Dovolací soud musí v zásadě vycházet ze skutkového  stavu tak, jak byl zjištěn soudy prvního a druhého stupně. 



 	V rámci posuzování dovolání vzal Nejvyšší soud v úvahu, že ačkoli se  obviněný formálně domáhal důvodu zproštění podle § 226 písm. a) tr. ř., tj. že  nebylo prokázáno, že se stal stíhaný skutek, reálně žádné podstatné námitky  proti zjištěnému skutkovému stavu neuplatnil. Proti výroku, jímž byl zproštěn  obžaloby z důvodu, že účinnou lítostí zanikla trestnost činu, vznesl námitky,  jejichž obsah a smysl vyznívá tak, že zákonné znaky trestného činu nebyly  posuzovaným skutkem naplněny a že měl být zproštěn obžaloby podle § 226 písm.  b) tr. ř., tj. z důvodu, že v žalobním návrhu označený skutek není trestným  činem. Ani při této interpretaci námitek obviněného nelze dojít k závěru, že by  měly jakékoli opodstatnění. 



 	Námitky obviněného uplatněné v tom smyslu, že rozvrat manželství byl  výsledkem kroků, které podnikla jeho manželka a zároveň matka obou dětí, nejsou  způsobilé zvrátit závěr soudů, že neplacení výživného na obě děti bylo  protiprávní a že obviněný tím spáchal trestný čin. Právo dětí na výživné a tomu  odpovídající vyživovací povinnost rodičů vyplývají z ustanovení § 910 odst. 1  o. z. (zákon č. 89/2012 Sb., občanský zákoník, účinný od 1. 1. 2014), resp. do  31. 12. 2013 z ustanovení § 85 odst. 1 zákona č. 94/1963 Sb., o rodině, ve  znění pozdějších předpisů, a nejsou nijak vázány na otázku, zda a jak se kdo z  rodičů podílel na rozvratu jejich manželství či jiného společného soužití. Bez  ohledu na namítané chování matky dětí měl obviněný vůči oběma dětem vyživovací  povinnost a byl povinen platit na ně výživné. 



 	Obviněný byl povinen platit na obě děti výživné v rozsahu vyplývajícím  z ustanovení § 913 a násl. o. z., resp. do 31. 12. 1013 zejména z ustanovení §  96 odst. 1 zákona o rodině. Otázka, jak vysoké je výživné, které měl obviněný  platit a jehož neplacením spáchal trestný čin, je předběžnou otázkou ve smyslu  § 9 odst. 1 tr. ř., kterou orgány činné v trestním řízení posuzují samostatně.  Protože jde o předběžnou otázku významnou pro posouzení viny obviněného, nejsou  při tom vázány ani pravomocným rozhodnutím soudu v občanskoprávním řízení,  pokud takové rozhodnutí případně existuje, avšak musí se řídit zákonnými  hledisky rozhodnými pro stanovení výše výživného (viz č. 17/2005 Sb. rozh.  tr.). Jestliže tedy policejní orgán podle § 9 odst. 1 tr. ř. stanovil výši  výživného, jehož neplacením obviněný spáchal trestný čin, jde o postup, jemuž v  zásadě nelze nic vytknout. Je však třeba v této souvislosti zdůraznit, že v  následném postupu soudů lze shledat dva nedostatky. Především je nevhodné a  zavádějící znění výroku rozsudku soudu prvního stupně, jež aproboval také  odvolací soud, že vyživovací povinnost „byla stanovena PČR předběžnou otázkou  ze dne 30. 4. 2015 ve výši…“, neboť taková formulace vzbuzuje dojem, že šlo o  jakési rozhodnutí orgánu Policie České republiky, snad dokonce i pro soudy  závazné. Tak tomu samozřejmě není. Tento nedostatek je pak umocněn tím, že  žádný ze soudů se v odůvodnění svého rozhodnutí nezabýval konkrétně kriterii  stanovení výše vyživovací povinnosti ani konkrétními skutečnostmi, z nichž  vycházel, takže je pouze obecně zmíněno například daňové přiznání obviněného a  schopnost obviněného dosahovat jakéhosi (konkrétně neuvedeného) výdělku. 



 Nicméně pro posouzení opodstatněnosti dovolání obviněného proti zprošťujícímu  rozsudku není toto pochybení podstatné, neboť nic nemění na rozhodujících  skutkových zjištěních, že obviněný byl schopen v nějaké výši výživné na své  děti platit, avšak v rozhodném období neplatil nic. Námitky obviněného proti  tomu, že soudy akceptovaly výši výživného, jak ji postupem podle § 9 odst. 1  tr. ř. předtím stanovil policejní orgán a převzal státní zástupce, nejsou  způsobilé zvrátit výrok, jímž byl obviněný zproštěn obžaloby podle § 226 písm.  e) tr. ř., tj. z důvodu, že zanikla trestnost činu. Skutečností je, že obviněný  nakonec za podmínek účinné lítosti podle § 197 tr. zákoníku uhradil dlužné  výživné ve výši stanovené postupem orgánů činných v trestním řízení podle § 9  odst. 1 tr .ř. Za tohoto stavu byly podmínky účinné lítosti a tudíž také  podmínky zániku trestnosti činu splněny i pro případ, že by výše výživného,  jehož neplacením obviněný spáchal trestný čin, měla být stanovena v nižší  částce, než se v posuzované věci stalo. Námitky obviněného jsou tudíž ve vztahu  k podmínkám účinné lítosti podle § 197 tr. zákoníku bezpředmětné a z hlediska  uplatněného dovolacího důvodu irelevantní. Lze jen dodat, že uvedený typ  námitek by měl význam, jestliže by obviněný dodatečně zaplatil dlužné výživné v  nižší částce, než jaká byla stanovena orgány činnými v trestním řízení postupem  podle § 9 odst. 1 tr. ř. a byl uznán vinným trestným činem zanedbání povinné  výživy a jestliže by proti tomu namítal, že trestný čin spáchal jen v tom  rozsahu, který odpovídal jím dodatečně zaplacené částce, a že trestnost činu  zanikla účinnou lítostí. 



 	Přisvědčit nelze námitkám, jimiž obviněný poukazoval na to, že matce  dětí nabídl možnost čerpání výživného prostřednictvím platební karty. Obviněný  uvedl, že tuto možnost doložil žádostí a smlouvou o vydání a používání osobní  platební karty ze dne 16. 10. 2015 a žádostí o zaslání platební karty ze dne  16. 10. 2016 (správně 2015). Tyto listiny jsou skutečně ve spise založeny (č.  l. 32-35), avšak skutek, ohledně něhož bylo v posuzované věci rozhodnuto, se  podle zjištění soudů stal v období od září 2013 do srpna 2015. Již z toho je  zřejmé, že namítaná možnost matky dětí čerpat výživné prostřednictvím platební  karty se časově míjí s dobou spáchání činu. 



 	Uvedenou dovolací námitku tedy obviněný nezaložil na tom, že matka dětí  měla od něho k dispozici finanční prostředky na výživu dětí formou platební  karty i v rozhodném období. Pouze v dovolání zmínil, že „matka vždy měla a má  možnost čerpat prostředky na výživu prostřednictvím platební karty“. Ve své  výpovědi v přípravném řízení také hovořil pouze o zřízení tzv. dodatkové  platební karty vázané na jeho účet, kterou dojednal v bance, ovšem až po  sdělení obvinění, a toto oznámil manželce, která však kartu odmítla převzít i  podepsat příslušnou smlouvu. Ani tyto argumenty se tudíž netýkají rozhodného  období. V hlavním líčení sice zmiňoval i možnost užívání přesně nespecifikované  platební karty manželkou i v rozhodném období po jejím opuštění společné  domácnosti (č. l. 389-391), avšak z přípisu na č. l. 434 vyplývá, že toto  nemohl nijak doložit a navíc sám v hlavním líčení uvedl, že manželka tuto kartu  po odstěhování přestala používat. Z obsahu spisu nevyplývá, že by tuto platební  kartu měla matka dětí – svědkyně H. K. v rozhodném období v držení. Nesporným  zůstává fakt, že v rozhodném období obviněný výživné neplatil, za vzniklé  situace výživu svých dětí nijak nezajistil, a to ani poté, co matka dětí dne 2.  12. 2013 podala návrh na stanovení výživného, a to i za období od 1. 9. 2013.  Kromě toho je třeba poznamenat, že podle § 921 o. z. se výživné plní v  pravidelných dávkách a je splatné vždy na měsíc dopředu, ledaže soud rozhodl  jinak nebo se osoba výživou povinná dohodla s osobou oprávněnou jinak. Samotnou  nabídkou platební karty matce dětí nebyla povinnost obviněného k placení  výživného splněna, zvláště když matka dětí tuto nabídku nepřijala. Za této  situace se nic nezměnilo na tom, že obviněný výživné v rozhodné době neplatil. 



 	Z hlediska trestnosti činu, která zanikla účinnou lítostí podle § 197  tr. zákoníku, nemají žádný význam ani námitky obviněného ohledně úhrady  výživného synu YYYYY*) bankovním převodem. Obviněný poukázal na to, že syn  nabyl zletilosti a tedy i svéprávnosti dne 4. 11. 2015 a že on dne 26. 11. 2015  nechal na jeho účet připsat částku ve výši 396 000 Kč výslovně označenou jako  výživné do 4. 11. 2015. Také v této souvislosti je třeba znovu konstatovat, že  skutek, ohledně něhož bylo v posuzované věci rozhodnuto, se podle zjištění  soudů stal v období od září 2013 do srpna 2015. Uvedenou částku obviněný nechal  převést na účet syna v době po spáchání činu. Soudy se tudíž nadbytečně ve  svých rozhodnutích zabývaly touto otázkou, která by mohla mít vliv pouze na  závěr, kdy došlo k dodatečnému splnění vyživovací povinnosti. Nicméně je vhodné  v této souvislosti poukázat na další vadu rozsudku nalézacího soudu, v jehož  výroku se uvádí, že obviněný v předmětné době nepřispíval na výživu „svého již  zletilého syna YYYYY*)“, přestože syn obviněného zletilý nebyl. 



 	Z toho, co namítal obviněný v dovolání, nelze vyvodit nesprávnost  právního posouzení skutku jako přečinu zanedbání povinné výživy podle § 196  odst. 1 tr. zákoníku a v návaznosti na to ani nesprávnost výroku, jímž byl  obviněný zproštěn obžaloby podle § 226 písm. e) tr. ř. s ohledem na splnění  podmínek účinné lítosti podle § 197 tr. zákoníku. 



 Napadené usnesení Krajského soudu v Brně, jímž byl zprošťující výrok podle §  226 písm. e) tr. ř. ponechán beze změny a jímž bylo odvolání obviněného podle §  256 tr. ř. zamítnuto, není rozhodnutím, které by spočívalo na nesprávném  právním posouzení skutku nebo jiném nesprávném hmotně právním posouzení ve  smyslu dovolacího důvodu podle § 265b odst. 1 písm. g) tr. ř. 



 Nejvyšší soud proto dovolání obviněného podle § 265i odst. 1 písm. e) tr. ř.  jako zjevně neopodstatněné odmítl. O dovolání rozhodl v souladu s ustanovením §  265r odst. 1 písm. a) tr. ř. v neveřejném zasedání. 



  P o u č e n í: Proti tomuto usnesení není opravný prostředek přípustný. 





