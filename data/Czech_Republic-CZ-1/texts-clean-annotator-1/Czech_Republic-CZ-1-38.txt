

 



Návrh se odmítá.







Stěžovatel se domáhá zrušení shora uvedeného usnesení, neboť má za to, že postupem obecných soudů byla porušena jeho práva garantovaná čl. 2, čl. 36 odst. 1 a čl. 37 odst. 3 Listiny základních práv a svobod (dále jen &quot;Listina&quot;). K tomuto zásahu mělo podle stěžovatelova názoru dojít tím, že v důsledku rozhodnutí obecných soudů došlo k určení neplatnosti dvou usnesení valné hromady společnosti s ručením omezeným.

       

Valná hromada společnosti s ručením omezeným, v níž byl stěžovatel majitelem obchodního podílu (dříve i jednatelem), konaná dne 31. 12. 1999 přijala mimo jiné usnesení (1.) o úplatném převodu movitých věcí na stěžovatele a o převzetí práv a povinností společnosti z leasingové smlouvy stěžovatelem a (2.) o změně sídla společnosti. Tato usnesení byla přijata na základě hlasů stěžovatele jako společníka.

       

V řízení, jehož byl stěžovatel vedlejším účastníkem, rozhodl Městský soud v Praze napadeným usnesením tak, že určil, že uvedená usnesení valné hromady jsou neplatná. Své rozhodnutí soud odůvodnil mimo jiné tím, že pokud jde o změnu sídla obchodní společnosti, nebylo usnesení přijato dvoutřetinovou většinou hlasů, jak předepisuje § 127 odst. 4 obchodního zákoníku; v případě změny sídla se totiž jedná o změnu obligatorní náležitosti společenské smlouvy, jak vyplývá z obsahu § 110 odst. 1 písm. a) obchodního zákoníku. Neplatnost usnesení o úplatném převodu movitých věcí a o převzetí práv a povinností z leasingové smlouvy stěžovatelem odůvodnil soud s poukazem na ustanovení § 127 odst. 5 písm. c) obchodního zákoníku ve znění účinném do 31. 12. 2000, podle nějž: &quot;(5) Společník nemůže vykonávat hlasovací právo, pokud valná hromada rozhoduje ... c) pouze o jeho právech a povinnostech ve vztahu ke společnosti&quot;.

       

Proti tomuto rozhodnutí stěžovatel podal odvolání, o kterém Vrchní soud v Praze rozhodl tak, že je napadeným usnesením v části, jež se týkalo výroku o náhradě nákladů řízení ve vztahu žalobce - stěžovatel (vedlejší účastník), potvrdil a ve zbývající části odmítl, neboť žalovaný nesouhlasil s podáním odvolání stěžovatele (vedlejšího účastníka) a jednalo se tak o odvolání nepřípustné.

       

Ve své ústavní stížnosti stěžovatel napadá nesprávnost rozhodnutí obecných soudů za pomoci poměrně obsáhlé argumentace, jejímž základem je závěr, že z obsahu § 127 odst. 5 písm. c) obchodního zákoníku ve znění účinném do 31. 12. 2000 nevyplývá, že stěžovatel jako společník byl vyloučen z hlasování na valné hromadě. Dle jeho názoru obecné soudy uvedené ustanovení použily na základě nepřijatelné extenzivní interpretace, která překračuje rámec nejen logického, jazykového, ale i systematického výkladu. Pokud by zákonodárce chtěl omezit účast na hlasování pro případy, učinil by to stejně jako v případě úpravy akciové společnosti v ustanovení § 186c odst. 2 písm. c) ve znění účinném do 31. 12. 2000 (text ustanovení zněl: &quot;Akcionář nemůže vykonávat hlasovací právo ... c) pokud valná hromada rozhoduje o tom, zda s ním má být uzavřena smlouva nebo mu má být prominuto splnění jeho povinnosti,...&quot;). Dále má stěžovatel za to, že omezením podle § 127 odst. 5 písm. c) obchodního zákoníku se má na mysli pouze omezení hlasování v právních vztazích ve vztahu ke společnosti, tedy dovnitř, což podporuje odkazem na § 196a odst. 3 obchodního zákoníku. Domnívá se také, že nepřijatelnost výkladu, který obecné soudy učinily, dosvědčuje také pozdější právní úprava [text § 127 odst. 5 písm. c) obchodního zákoníku ve znění účinném od 1. 1. 2001 znělo: &quot;(5) Společník nemůže vykonávat hlasovací právo, jestliže ... c) valná hromada rozhoduje o tom, zda s ním nebo s osobou, s níž jedná ve shodě, má být uzavřena smlouva mimo běžný obchodní styk, ledaže jde o smlouvu týkající se přeměny společnosti (§ 69 odst. 1 a 2), smlouvu o převodu zisku (§ 190a) nebo o ovládací smlouvu (§ 190b), smlouvu o prodeji podniku nebo jeho části (§ 476) nebo smlouvu o nájmu podniku nebo jeho části (§ 488b), zda mu nebo osobě, s níž jedná ve shodě, má být poskytnuta výhoda nebo prominuto splnění povinnosti, anebo zda má být odvolán z funkce orgánu nebo člena orgánu společnosti pro porušení povinností při výkonu funkce; za rozhodování o uzavření smlouvy se nepovažuje rozhodování o jmenování orgánu nebo člena orgánu společnosti,...&quot;]. Rovněž uvádí, že společnost nemohla být poškozena, neboť k převodu movitého majetku došlo za cenu zjištěnou znalcem. Stěžovatel se ve světle svých argumentů domnívá, že obecné soudy mu uložily povinnost, která z obsahu zákona nevyplývá, překročily tak své kompetence a porušily premisy čl. 2 odst. 2 Listiny a nedostály požadavkům procesních garancí, jak vyplývají z čl. 36 odst. 1 Listiny.



Po posouzení věci Ústavní soud konstatuje, že podaný návrh je zjevně neopodstatněný.

       

S ohledem na stěžovatelovu argumentaci se Ústavní soud zaměřil na posouzení, zda podmínky aplikace ustanovení § 127 odst. 5 písm. c) obchodního zákoníku nevybočují z mezí poskytovaných ústavním pořádkem.

       

Ústavní soud považuje za nutné uvést, že je soudním orgánem ochrany ústavnosti. Jeho úkolem není skutkově a právně objasňovat věci, jež patří do pravomoci obecných soudů. Je nicméně oprávněn posoudit, zda postup obecných soudů nevybočil v konkrétním případě z ústavních mezí a zda nebyly takovým vybočením porušeny stěžovatelovy základní práva a svobody. K porušení těchto práv a následnému zásahu Ústavního soudu by došlo tehdy, pokud by byl zjištěn extrémní nesoulad mezi právními závěry soudů a vykonanými skutkovými zjištěními (srov. nález Ústavního soudu ve věci sp. zn. III. ÚS 84/94, Sbírka nálezů a usnesení Ústavního soudu, svazek 3, nález č. 34, str. 257 a násl.) a ve vztahu k projednávanému případu za situace, kdy by byl právní závěr soudů učiněn na základě svévolné aplikace práva.

       

Dle názoru Ústavního soudu je třeba zdůraznit fakt, že metodologie interpretace práva tradičně vychází z premisy, podle níž jsou výkladové metody hierarchizovány; lze tak rozlišovat metody standardní - výklad jazykový, logický a systematický - a nadstandardní - výklad historický, teleologický a komparativní (tak viz Gerloch, A.: Teorie práva. 3. vydání. Plzeň: Vydavatelství a nakladatelství Aleš Čeněk, s. r. o., 2004, str. 146 a násl.), přičemž nadstandardní metody lze aplikovat pouze v případě, že standardní metody k osvětlení smyslu zákonného textu nevedou, jsou tedy pouze metodami doplňkovými (k tomu viz např. Bydlinski, F.: Juristische Methodenlehre und Rechtsbegriff. 2. Auflage. Wien: Springer, 1990, str. X a násl.). 

       

Podle názoru Ústavního soudu je třeba zabývat se tím, zda především sám gramatický výklad inkriminované právní normy nedává dostatečnou odpověď na otázku, zda v posuzovaném případě vedla k vyloučení stěžovatele z hlasování valné hromady. Zní-li pravidlo chování: Společník nemůže vykonávat hlasovací právo, pokud valná hromada rozhoduje pouze o jeho právech a povinnostech ve vztahu ke společnosti, lze se domnívat, že společník je vyloučen z hlasování vždy, když je jeho předmětem otázka, jež souvisí s právy a povinnostmi, jež vznikají v právních vztazích a současně se dotýkají jeho a společnosti. Žádné objektivní omezení pravidlo chování nestanoví. Pokud by například chtělo omezit vyloučení hlasování jen na vztahy se společností, které jsou spojeny výlučně s účastí společníka v ní, bylo by na místě očekávat, že by to zákon stanovil výslovně. V duchu zásady racionálního zákonodárce (podle níž pro pojmenování stejných jevů zákonodárce nepoužívá v textu právního předpisu na různých místech různé právní termíny) lze očekávat, že by omezení na právní vztahy &quot;dovnitř&quot; společnosti zákon zmínil explicitně. To platí obzvláště za situace, kdy formulaci takového vymezení specifických právních vztahů zákon zná a nikoliv výjimečně používá; opakovaně totiž pracuje s právním termínem &quot;účast na společnosti&quot; [tak viz např. § 61 odst. 1 a 2, § 91, § 106 odst. 2 in fine, § 114, § 117a odst. 6 a v souvislosti posuzovaného případu zejm. § 261 odst. 3 písm. a) obchodního zákoníku]; norma by tak například mohla znít: &quot;Společník nemůže vykonávat hlasovací právo, pokud valná hromada rozhoduje pouze o jeho právech a povinnostech ve vztahu ke společnosti, jestliže se týkají jeho účasti na společnosti&quot;, nebo jen: &quot;Společník nemůže vykonávat hlasovací právo, pokud valná hromada rozhoduje pouze o jeho právech a povinnostech týkajících se jeho účasti na společnosti&quot;. Jestliže zákon v případě textu § 127 odst. 5 písm. c) ve znění účinném do 31. 12. 2000 žádné výslovné omezení neobsahoval, nelze je z gramatického hlediska dle názoru Ústavního soudu dovozovat a dispozici uvedené právní normy je tak třeba vztahovat na případy všech typů právních vztahů mezi společností a společníkem, terminologií zákona tedy všech &quot;jeho práv a povinností ve vztahu ke společnosti&quot;. 

       

Argumentuje-li stěžovatel úpravou výkonu hlasovacího práva akcionáře, jak byla provedena v § 186c odst. 2 písm. c) obchodního zákoníku ve znění účinném do 31. 12. 2000, dovolávaje se přitom systematického výkladu, domnívá se Ústavní soud, že nelze takový argument přijmout. Systematický výklad má přispět k osvětlení významu právní normy s ohledem na umístění právní normy v systematice právního předpisu (k tomu viz např. Knapp, V.: Teorie práva. 1. vydání. Praha: C. H. Beck, 1995, str. 171) a srovnáním jejího textu s jinými normami (tak viz Čapek in Boguszak, J. - Čapek, J. - Gerloch, A.: Teorie práva. 2. vydání. Praha: ASPI, 2003 [dotisk], str. 155). Ze srovnání textu § 127 odst. 5 písm. c) a § 186c odst. 2 písm. c) obchodního zákoníku ve znění účinném do 31. 12. 2000 tak lze dovodit &quot;pouze&quot; skutečnost, že v prvním případě zákon nevymezuje blíže obsahově právní vztahy, u nichž je vyloučena realizace hlasovacího práva, kdežto ve druhém případě ano. To samo se však nemůže stát důvodem, aby omezení bylo vztahováno i na případ, kdy právní úprava žádné omezení nestanoví. Za situace, kdy text srovnávaných právních norem byl do obchodního zákoníku včleněn ve stejnou dobu - novelou provedenou zákonem č. 142/1996 Sb. -, je třeba zdůraznit, že je plně na místě očekávání adresátů práva, aby normotvůrce zakotvil stejnou koncepci omezení hlasování jak u valné hromady společnosti s ručením omezeným, tak akciové společnosti, pokud by zamýšlel, aby tato omezení byla shodná. Tak ostatně učinil i v obchodním zákoníku ve znění zákona č. 370/2000 Sb., účinném od 1. 1. 2001 (srov. k tomu § 127 odst. 5 písm. c) a § 186c odst. 2 písm. c) in ante v uvedeném znění).

       

Systematický výklad je dle názoru Ústavního soudu na místě tam, kde za pomoci systémového hlediska lze identifikovat pravidlo chování zakotvené v právní normě, která sama o sobě nedává odpověď, jakým způsobem mají být práva a povinnosti regulovány; tato okolnost však v případě textu § 127 odst. 5 písm. c) obchodního zákoníku dle názoru Ústavního soudu nenastala a užití systémové metody interpretace tak vede pouze k pochybnému výsledku (k tomu viz podrobněji Knappovo dílo výše citované).

       

Pokud jde o závěr stěžovatele, jenž se týká skutečnosti, že jím zmíněný výklad podporuje i text pozdější právní úpravy, podotýká Ústavní soud, že v tomto ohledu platí obdobně výše zmíněná argumentace - omezení, jež vyplývají z pozdější úpravy, by bylo možno dle názoru Ústavního soudu za pomoci historického výkladu zohlednit jedině tehdy, pokud by bylo třeba pravidlo chování obsažené v § 127 odst. 5 písm. c) obchodního zákoníku ve znění účinném do 31. 12. 2000 &quot;doplnit&quot; s ohledem na v něm existující mezeru.

       

Vzhledem ke shora uvedeným závěrům Ústavní soud konstatuje, že právní názor obecných soudů nevybočuje z mezí zákona, je z ústavního hlediska plně akceptovatelný a jeho odůvodnění je ústavně konformní a srozumitelné. Nedospěl ani k závěru, že by šlo v posuzovaném případě o porušení práva na spravedlivé řízení ve smyslu ustanovení čl. 36 či čl. 37 odst. 3 Listiny, jak tvrdí stěžovatel. Tato ustanovení garantují právo na soudní ochranu, přirozeně je však nelze vykládat jako garanci práva na úspěch ve sporu. Okolnost, že se stěžovatel se závěry vyslovenými v napadeném rozhodnutí neztotožňuje, nemůže sama o sobě založit odůvodněnost ústavní stížnosti. Právní závěry, které obecné soudy v napadených rozhodnutích učinily, jsou výsledkem aplikace práva, jež se nachází v mezích ústavnosti. Nelze tak ani akceptovat, že obecné soudy uložily stěžovateli v rozporu s čl. 2 odst. 2 Listiny povinnost, jež nevyplývá ze zákona.

       

Ústavní soud tak dospěl k závěru, že napadenými rozhodnutími nedošlo k zásahu do stěžovatelových základních práv, a proto nezbylo než návrh jako zjevně neopodstatněný ve smyslu § 43 odst. 2 písm. a) zákona č. 182/1993 Sb., o Ústavním soudu, ve znění pozdějších předpisů, mimo ústní jednání odmítnout.

       

Poučení: Proti usnesení Ústavního soudu není odvolání přípustné.







