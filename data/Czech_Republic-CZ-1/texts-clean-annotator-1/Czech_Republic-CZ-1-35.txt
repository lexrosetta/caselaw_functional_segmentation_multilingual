

, 

 

 Usnesení Městského soudu v Praze ze  dne 31. 8. 2001, sp. zn. 20 Co 265/2001, se zrušuje.  

 

   Ústavní  stížností,  podanou  včas  [§  72  odst. 2 zákona č. 182/1993 Sb., o Ústavním soudu, ve znění pozdějších předpisů; dále jen &quot;zákon  o Ústavním soudu&quot;]  a co do  formálních náležitostí ve shodě  se zákonem [§  30 odst.  1, §  34, §  72 odst.  1 písm.  a) a odst.   4   zákona   o   Ústavním   soudu],  napadl  navrhovatel (stěžovatel) usnesení Městského soudu v Praze  ze dne 31. 8. 2001, sp. zn. 20 Co 265/2001, neboť má za to, že uvedené rozhodnutí bylo vydáno v rozporu s čl. 37 odst. 3 Listiny základních práv a svobod (dále jen  &quot;Listina&quot;) a čl.  6 odst. 1  Úmluvy o ochraně  lidských práv a základních svobod (dále jen &quot;Úmluva&quot;).  

 

      V záhlaví  citovaným usnesením  Městského soudu  v Praze bylo zrušeno usnesení Obvodního  soudu pro Prahu 1 ze  dne 30. 5. 2001, č.j.  23 C  74/97-32, a  věc byla  tomuto soudu  vrácena k dalšímu řízení.  Zrušeným  usnesením  soudu  prvého  stupně bylo zastaveno řízení  o žalobě  České republiky  - Ministerstva  financí ČR (tj. vedlejšího  účastníka) proti  stěžovateli na  zaplacení částky  Kč 3,033.626,- s přísl., která  představuje bezdůvodné obohacení, jež mělo  vzniknout  u  stěžovatele  na  úkor  vedlejšího účastníka na základě  příjmů  z  pronájmu  nebytových  prostor  v domě  č.p. 68 v Praze   1   stěžovatelem.   Obvodní   soud  v uvedeném  usnesení konstatoval, že  řízení bylo na základě  shodného návrhu účastníků řízení přerušeno, a to  rozhodnutím odvolacího soudu, které nabylo právní moci dne 22. 9. 1999.  Vzhledem k tomu, že soudu nedošel ve lhůtě  podle  §  111  odst.  3  věta  poslední  o.  s. ř. návrh na pokračování  řízení  (tj.  do  22.  9.  2000),  soud  řízení podle citovaného ustanovení zastavil.  

 

      Proti usnesení  soudu prvého stupně o  zastavení řízení podal vedlejší účastník  odvolání, ve kterém namítal,  že podáním ze dne 11. 9. 2000  navrhl pokračovat v řízení, o čemž  svědčí i následný postup  soudu, který  výzvou ze  dne 13.  4. 2001 vyzval účastníky k označení důkazů k prokázání sporných skutečností. Odvolací soud, aniž  by nařizoval  jednání, shledal  odvolání důvodným,  neboť ze spisu (č.l. 27)  zjistil, že vedlejší účastník podáním  ze dne 11. 9. 2000, došlým soudu I. stupně dne 14. 9. 2000, navrhl pokračovat v přerušeném  řízení.  Vzhledem   k tomu  nenastaly  podmínky  pro zastavení řízení ve smyslu § 111 odst. 3 o. s. ř.  

 

      V ústavní  stížnosti stěžovatel  uvedl, že  poté, co  obdržel napadené usnesení městského soudu, nahlédl do příslušného soudního spisu  a dospěl  - s ohledem  na přeškrtání  a přečíslování  čísel listů  v tomto spisu  - k hypotéze,  že předmětné  podání bylo  do spisu  vloženo dodatečně.  Současně zjistil,  že mu  nebylo soudem doručeno ani toto podání, ani odvolání vedlejšího účastníka ze dne 18. 6.  2001. Z těchto důvodů požádal  dle § 6 zákona  č. 335/1991 Sb.   předsedu  soudu   o  přezkoumání   postupu  soudu.  Z dopisu místopředsedy  soudu  Mgr.  Jaromíra  Jirsy  ze  dne  10. 12. 2001 vyplynulo, že  návrh na pokračování řízení  byl omylem vložen mezi přílohy  ve  spise  a  nebyl  řádně  &quot;zažurnalizován&quot;,  za  což se omluvil. Stěžovatel v ústavní stížnosti  poukazuje na to, že pokud mu  nebylo  doručeno  odvolání   vedlejšího  účastníka,  byla  tím porušena rovnost  stran řízení podle  § 37 odst.  3 Listiny, neboť nemohl  uplatnit   v řízení  o  odvolání  námitku,   že  návrh  na pokračování  řízení  byl  dodatečně   vložen  do  spisu,  což  měl v úmyslu  prokázat  výslechem  pracovnice  podatelny  i  pracovnic kanceláře  soudu.  Dále  stěžovatel   uvádí,  že  v daném  případě zastavení řízení z důvodu nepodání  návrhu na pokračování v řízení dle § 111 odst.  3 o. s. ř. je rozhodnutím ve  věci samé, neboť po zastavení řízení  by již nemohl být  údajný nárok úspěšně uplatněn z důvodu promlčení. Vzhledem k této  skutečnosti mu mělo být podle § 210 odst.  1 o. s.  ř. předmětné usnesení  doručeno. I kdyby  se Ústavní soud  s tímto názorem neztotožnil,  nedoručení odvolání by bylo  v rozporu  se  zásadou  &quot;rovnosti  stran&quot;,  příp.  &quot;rovnosti zbraní&quot; v řízení  ve smyslu čl. 37  odst. 3 Listiny a  čl. 6 odst. 1 Úmluvy. Přitom  stěžovatel odkázal na  rozsudek Evropského soudu pro  lidská práva  ve věci  Delcourt z roku  1970 (A-11). Vzhledem k tomu,  že  stěžovatel  nemá  možnost  domáhat  se  nápravy jiným způsobem,  navrhl   -  za  účelem  doručení   odvolání  a  řádného projednání věci - zrušení napadeného usnesení.  

 

      Ústavní soud si vyžádal  vyjádření účastníka řízení k ústavní stížnosti, jenž  uvedl, že neměl  důvodu pochybovat o  datu podání návrhu na pokračování řízení,  neboť tato skutečnost byla doložena podacím  razítkem  a  tím,  že  podání  bylo  součástí spisu. Dále účastník řízení  uvedl, že dle o.  s. ř. nebylo třeba  toto podání doručovat,  a  i  kdyby  soud  je  mohl  stěžovateli doručit, jeho nedoručení  nepředstavuje podstatnou  vadu řízení,  neboť odvolací soud  rozhodoval  o  odvolání  bez  nařízení  jednání, a tedy mohl rozhodnout ještě před  doručením vyjádření stěžovatele k odvolání. Tvrzení  stěžovatele   o  manipulaci  se  spisem   a  o  uplatnění případných  námitek  jsou  spekulací,  která  nevyvrací vysvětlení místopředsedy soudu.  Především vedlejší účastník  pokládá ústavní stížnost za  nepřípustnou, neboť nesměřuje  proti rozhodnutí, jímž mohlo  dojít  k neústavnímu  zásahu  do  základních  práv a svobod stěžovatele.   Nebylo   totiž   rozhodováno   o  hmotných  právech a povinnostech účastníků,  nýbrž důsledkem napadeného  usnesení je pouze pokračování řízení o  důvodnosti žaloby. Kromě toho vlastním předmětem  řízení   není  žádné  ze   základních  práv  a   svobod stěžovatele.  Z těchto důvodů  navrhl ústavní  stížnost odmítnout, příp. zamítnout.  

 

      Ústavní soud si rovněž vyžádal vyjádření vedlejšího účastníka řízení,  který uvedl,  že o   skutečnosti, že  byl podán  návrh na pokračování  řízení,  svědčí  i  další  (navazující)  úkony soudu, konkrétně jde o výzvu soudu ze  dne 13. 4. 2001. Napadené usnesení považuje  za věcně  správné, v souladu  se skutečným  stavem věci, a proto navrhuje ústavní stížnost zamítnout.  

 

      Pokud jde  o další postup  v řízení, Ústavní  soud od ústního jednání  dle §  44 odst.  2 zákona  o Ústavním  soudu se souhlasem účastníků  řízení upustil,  neboť dle  jeho názoru  nebylo od  něj možno očekávat další objasnění věci.  

 

 Pokud  jde o  věc  samu,  Ústavní soud  mnohokrát v minulosti zdůraznil,  že není  součástí obecné  soudní soustavy  [čl. 91  ve spojení s  čl. 90 Ústavy ČR],  a nemůže proto provádět  dohled nad rozhodovací činností obecných soudů.  Do činnosti soudů je Ústavní soud  oprávněn zasáhnout  pouze tehdy,  byly-li jejich pravomocným rozhodnutím  v řízení, jehož  byl stěžovatel  účastníkem, porušeny jeho  základní  práva  a  svobody  chráněné  ústavním zákonem nebo mezinárodní  smlouvou  podle  čl.  10  Ústavy  ČR. Tato skutečnost nastala  dle názoru  Ústavního soudu  v tomto případě,  a tedy  je ústavní stížnost důvodná.  

 

      Úvodem by  Ústavní soud chtěl poznamenat,  že nebylo zjištěno porušení příslušného &quot;jednoduchého&quot; práva (tj. o. s. ř.) ze strany odvolacího soudu,  neboť rozhodnutí o  zastavení řízení, a  to ani s přihlédnutím  ke konkrétním okolnostem  případu, nelze považovat za  rozhodnutí ve  věci  samé.  Z tohoto důvodu  nebylo povinností soudu prvého  stupně doručovat ve  smyslu § 210  odst. 1 o.  s. ř. odvolání   ostatním   účastníkům   řízení   (pozn.:   poukazuje-li stěžovatel na  právní názor vyjádřený  v odborné literatuře -  viz Bureš/Drápal/  Mazanec: Občanský  soudní řád,  komentář, 5. vydání 2001,  C.  H.  Beck,  str.   887,  pak  tento  názor  se  vztahuje na zasílání opisů vyjádření k odvolání  proti rozhodnutí ve věci); stejně  tak povinností  odvolacího soudu  nebylo ve  smyslu §  214 odst. 2 písm. c) o. s. ř. jednání o podaném odvolání nařizovat.  

 

      Je  však třeba  vzít v úvahu,  že posouzení  otázky včasnosti doručení návrhu na pokračování řízení  má zásadní význam, neboť je v daném  případě  spojeno  s  eventuelním zánikem práva vedlejšího účastníka pokračovat  v zahájeném řízení, což  by na druhé  straně mělo  za následek  vznik práva  dlužníka (stěžovatele)  dovolat se promlčení nároku, tj. mít vliv na  rozhodnutí ve věci samé (i když v případném dalším  řízení). Vzhledem k tomuto  faktickému významu rozhodnutí  odvolacího  soudu  (byť  procesní  povahy)  a současně s ohledem  na  některé  skutečnosti,  jež  mohou nasvědčovat verzi stěžovatele o eventuelní manipulaci  se spisem (např. přečíslování obsahu  spisu,  absence  obálky,  v níž  měl  být doručen návrh na pokračování  řízení), má  Ústavní soud  za to,  že i  při &quot;řízení&quot; o předmětné  otázce  je  třeba  postupovat  přiměřeně v souladu se zásadou  spadající  pod  ústavně  zaručené  právo  na  spravedlivý proces,   totiž,  že   účastníkům  musí   být  poskytnuta  možnost skutkového  a právního  vyjádření, což  předpokládá, že  jim budou známy  -  a  budou  k nim  moci  přijmout  stanovisko  -  přednesy protistrany a všechny důkazní podklady, bez ohledu na to, zda byly poskytnuty protistranou nebo získány úřední  cestou a zda jsou pro rozhodnutí důležité  či nikoliv (srov.  např. Frowein J.,  Peukert W.: Europäische Menschenrechtskonvention, Komentar, 2. vyd., Engel Verlag, Kehl, str. 214, vč.  odkazů na rozhodnutí Evropského soudu pro lidská práva).      Vzhledem  k výše  uvedenému  bylo  dle  názoru Ústavního soud třeba,   aby  odvolací   soud  seznámil   stěžovatele  s odvoláním vedlejšího účastníka  proti shora citovanému  usnesení o zastavení řízení, a to tak, aby byl stěžovateli poskytnut dostatečný prostor vyjádřit se k jeho obsahu a případně předložit či navrhnout důkazy na podporu svých tvrzení. Pokud  toto odvolací soud neučinil, svým postupem porušil ustanovení čl. 37 odst. 3, čl. 38 odst. 2 Listiny a čl. 6 odst. 1 Úmluvy.  

 

      Ústavnímu soudu ze shora  uvedeného důvodu nezbylo, než podle ustanovení  §  82  odst.  2  písm.  a)  zákona  č.  182/1993  Sb., o Ústavním  soudu,  ve   znění  pozdějších  předpisů,  stěžovateli vyhovět a napadené usnesení podle ustanovení § 82 odst. 3 písm. a) citovaného zákona zrušit.  

 

   

 

 Poučení: Proti rozhodnutí Ústavního soudu se nelze odvolat.  

 

 

