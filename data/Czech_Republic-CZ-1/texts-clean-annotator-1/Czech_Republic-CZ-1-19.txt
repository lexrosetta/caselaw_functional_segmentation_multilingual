



 Kasační stížnost   s e   z a m í t á .  



 Žádný z účastníků   n e m á   právo na náhradu nákladů řízení. 



  Včas podanou kasační stížností se žalobkyně ZIP o. p. s. domáhá u Nejvyššího správního soudu  vydání  rozsudku,  kterým  by  bylo  zrušeno  usnesení  Městského  soudu  v  Praze ze dne 4. 4. 2011, č. j. 8 A 37/2011 – 33, a věc vrácena tomuto soudu k dalšímu řízení. 



  Městský soud v Praze (dále také „městský soud“) napadeným usnesením odmítl žalobu, kterou  se  žalobkyně  domáhala  určení  neplatnosti  výpovědi  Dohody  o  rozsahu  a  podmínkách provádění  archeologických  výzkumů  ze  dne  27. 10. 2006  mezi  žalovanou  a  žalobkyní,  dané žalobkyni  žalovanou  dopisem  ze  dne  22. 12. 2010,  a  žádnému  z účastníků  nepřiznal  právo na náhradu nákladů řízení. Městský soud žalobu odmítl podle ust. § 46 odst. 1 písm. a) s. ř. s. 



  z důvodu  neodstranitelného  nedostatku  podmínky  řízení  spočívajícího  v absenci  pravomoci soudu.  Dospěl  k závěru,  že  i  kdyby  bylo  postaveno  na  jisto,  že  předmětná  dohoda  je veřejnoprávní  smlouvou,  nesvěřují  s.  ř.  s.  ani  zákon  č.  20/1987  Sb.,  o  státní  památkové  péči, ve znění  pozdějších  předpisů  (dále  jen  „zákon  o  památkové  péči“)  soudům  rozhodujícím ve správním soudnictví pravomoc k rozhodování sporů z veřejnoprávních smluv. Tato otázka je řešena v ust. § 169 odst. 1 zákona č. 500/2004 Sb., správního řádu, ve znění pozdějších předpisů (dále jen „správní řád“). 



 Proti  tomuto  usnesení  městského  soudu  podala  žalobkyně  jako  stěžovatelka  (dále  jen „stěžovatelka“) v zákonné lhůtě kasační stížnost z důvodů podřaditelných pod ustanovení § 103 odst. 1 písm. e) s. ř. s. 



  Stěžovatelka  namítla,  že  v ust.  §  169  správního  řádu  není  uveden  posuzovaný  případ, a neexistuje  tudíž  správní  orgán,  který  by  tento  spor  rozhodl.  Je  nutné  vzít  v úvahu  právní postavení  žalované,  která  vznikla  na  základě  zákona  a  žádný  správní  orgán  jí  není  nadřízen. V doplnění  kasační  stížnosti  stěžovatelka  uvedla,  že  postupem  městského  soudu  je  jí  bráněno domáhat se ochrany u nezávislého soudu. Žaloba byla podána dle § 4 odst. 1 písm. a) a c) s. ř. s. Žalovaná  vystupuje  dle  ust.  §  21  zákona  o  památkové  péči  jednoznačně  v pozici  subjektu, jemuž bylo  svěřeno  rozhodování  o  právech  a  povinnostech  fyzických  a  právnických  osob v oblasti veřejné správy. Podle důvodové zprávy k zákonu o památkové péči rozsah a podmínky provádění  archeologických  výzkumů  v určité  oblasti  „se  určují“  právě  v dohodách  uzavíraných s žalovanou,  v nichž  se  navíc  „stanoví“  i  rozsah  archeologických  výzkumů  a  dokumentace archeologických nálezů určité sběrné oblasti. V době přijetí zákona o památkové péči bylo zcela jiné  politicko-společenské  klima  než  v současnosti  a  zákon  zřejmě  nepředpokládal, že by archeologické výzkumy prováděly jiné než státní nebo státem zřízené subjekty. Novelizace rozšířily  okruh  subjektů  provádějících  výzkumy,  ale  podmínky  pro  jejich  provádění  dle  §  21 zákona  o  památkové  péči  se  nezměnily.  Samotné  povolení  Ministerstva  kultury  nezakládá oprávnění  subjektu  provádět  archeologické  výzkumy.  K tomu  je  potřeba  uzavřít  dohodu s žalovanou.  Ta  v dohodě  stanoví  rozsah  a  podmínky  provádění  výzkumů,  a  to  aniž  by  je oprávněný  subjekt  mohl  ovlivnit.  I  toto  svědčí  o  tom,  že  žalované  bylo  svěřeno  rozhodování o právech a povinnostech fyzických a právnických osob. Stěžovatelka proto navrhla, aby Nejvyšší správní  soud  zrušil  napadené  usnesení  městského  soudu  a  věc  vrátil  tomuto  soudu  k dalšímu řízení. 



  Žalovaná uvedla, že dohoda dle ust. § 21 zákona o památkové péči obsahuje podmínky pro provádění archeologických výzkumů, jejich koordinaci a zpracovávání výsledků výzkumu tak, aby  byly  v souladu  s podmínkami  stanovenými  platnými  právními  předpisy.  Má  tedy  charakter veřejné smlouvy a spory z veřejných smluv nepatří do pravomoci soudů. Žalovaná proto navrhla, aby byla kasační stížnost zamítnuta. 



  Nejvyšší správní soud přezkoumal kasační stížností napadené usnesení městského soudu v souladu  s ustanovením  §  109  odst.  2  a  3  s. ř. s.,  vázán  rozsahem  a  důvody,  které  uplatnila stěžovatelka v podané kasační stížnosti, a dospěl k závěru, že kasační stížnost není opodstatněná. 



  V projednávané  věci  je  stěžejní  otázkou,  zda  má  dohoda  o  rozsahu  a  podmínkách provádění archeologických výzkumů podle ust. § 21 odst. 2 věty druhé zákona o památkové péči povahu  veřejnoprávní  smlouvy,  a  pokud  ano,  zda  se  jedná  o  některou  ze  smluv  uvedených v ust. §  160  až  162  správního  řádu.  Pouze  v takovém  případě  by  totiž  byl  správný  závěr městského  soudu,  že  spory  z takové  smlouvy  nerozhodují  soudy  ve  správním  soudnictví, nýbrž správní orgány dle ust. § 169 správního řádu. 



  Teorie  rozlišuje  mezi  veřejnoprávními  smlouvami  v užším  a  širším  slova  smyslu (viz např. Hendrych  D.,  a  kol.  Správní  právo.  7.  vyd.  Praha  :  C.H.Beck,  2009,  s.  253-276). Za veřejnoprávní smlouvy v užším slova smyslu jsou považovány dvoustranné nebo vícestranné správní úkony, které zakládají, mění nebo ruší vztahy správního práva, s tím, že alespoň jednou smluvní stranou je vždy subjekt veřejné správy. Jsou-li všechny smluvní strany subjektem veřejné správy,  jedná  se  o  smlouvu  koordinační  (ust.  §  160  správního  řádu).  Jestliže  je  jednou ze smluvních  stran  adresát  veřejné  správy,  jde  o  smlouvu  subordinační  (ust.  §  161  správního řádu).  Veřejnoprávní  smlouvy  v širším  slova  smyslu  pak  kromě  výše  uvedených  dvou  typů zahrnují také  smlouvy  o  převodu  či  způsobu  výkonu  veřejných  subjektivních  práv nebo povinností  (ust.  §  162  správního  řádu).  V tomto  případě  jsou  totiž  smluvními  stranami osoby  soukromého  práva,  nicméně  předmětem  smlouvy  je  veřejnoprávní  vztah.  Rozhodující pro stanovení,  zda  je  posuzovaná  dohoda  veřejnoprávní  smlouvou,  je  tedy  povaha  smlouvou upravených  práv  a  povinností.  Není  podstatné,  zda  je  takto  zákonem  výslovně  označena (viz usnesení  zvláštního  senátu  podle  zákona  č.  131/2002  Sb.,  o  rozhodování  některých kompetenčních sporů ze dne 21. 5. 2008, č. j. Konf 31/2007 - 82, dostupné na www.nssoud.cz). Pro podřazení pod konkrétní typ veřejnoprávní smlouvy je pak nutné určení povahy smluvních stran.  



  V posuzovaném případě byla mezi stěžovatelkou a žalovanou uzavřena dohoda o rozsahu a podmínkách provádění archeologických výzkumů podle ust. § 21 odst. 2 zákona o památkové péči.  Obsahem  dohody  jsou  práva  a  povinnosti  oprávněné  organizace  (zde  stěžovatelky) konkretizující  obecné  povolení  k provádění  archeologických  výzkumů,  které  oprávněné organizaci  za  splnění  zákonných  podmínek  udělilo  na její  žádost  Ministerstvo  kultury podle ust. § 21  odst.  2  zákona  o  památkové  péči.  Není  pochyb  o  tom,  že  tímto  rozhodnutím Ministerstvo  kultury  zakládá  oprávněné  organizaci  veřejné  subjektivní  právo  na  provádění archeologických výzkumů, podmíněné uzavřením dohody dle ust. § 21 odst. 2 věty druhé zákona o  památkové  péči.  Charakter  tohoto  oprávnění  nasvědčuje  závěru,  že  i  konkrétní  práva a povinnosti upravené následně v dohodě mají povahu veřejných subjektivních práv a povinností. Další indicií směřující k závěru o veřejnoprávní povaze dohody je veřejnoprávní povaha předpisu (zákona  o  památkové  péči),  který  zakotvuje  zmocnění  k uzavření  této  dohody.  Nakonec ze samotného  názvu  dohody  (o  rozsahu  a  podmínkách  provádění  archeologických  výzkumů) i z důvodové  zprávy  k zákonu  o  památkové  péči  („  […]  se  v těchto  dohodách  stanoví  i  rozsah archeologických  výzkumů  […]“,  sněmovní  tisk  č.  8/1985)  vyplývá,  že  tato  dohoda  neupravuje soukromoprávní  vztahy,  nýbrž  určuje  (stanoví)  další  veřejná  subjektivní  práva  a  povinnosti. Ta jsou sama existenčně spjata s povolením Ministerstva kultury podle ust. § 21 odst. 2 věty prvé zákona  o  památkové  péči  a  jím  i  limitována  (dohoda  nemůže  oprávněné  organizaci  povolovat více)  a  zároveň  toto  povolení  (a  tím  i  veřejné  subjektivní  právo  na  provádění  archeologických výzkumů)  omezují  (určují  jeho  rozsah;  podmiňují  jeho  uplatnění  splněním  dalších  povinností). Tato dohoda má tedy charakter veřejnoprávní smlouvy. 



  Je  proto  nyní  potřeba  posoudit,  zda  jedna  či  obě  smluvní  strany  dohody  vystupovaly při jejím  uzavírání  z pozice  orgánu  vrchnostenské  veřejné  správy.  Stěžovatelka  je  osobou soukromého  práva  (obecně  prospěšnou  společností  dle  zákona  č.  248/1995  Sb.,  o  obecně prospěšných  společnostech  a  o  změně  a  doplnění  některých  zákonů,  ve  znění  pozdějších předpisů),  to  ovšem  neznamená,  že  v konkrétních  vztazích  nemůže  vystupovat  jako  subjekt pověřený výkonem veřejné správy. Žalovaná je naproti tomu organizační složkou státu zřízenou přímo  zákonem  (§  1  a  §  3  odst.  1  zákona  č.  283/1992  Sb.,  o  Akademii  věd  České  republiky, ve znění  pozdějších  předpisů),  který  však  může  být  také  jak  subjektem,  tak  adresátem  veřejné správy.  Postavení  obou  smluvních  stran  při  zajišťování  státní  památkové  péče  na  úseku archeologických nálezů je potřeba zkoumat primárně s ohledem na práva a povinnosti svěřené jim zákonem o památkové péči.  



 Podle  ust.  §  3  odst.  1  zákona  o  památkové  péči  je  Ministerstvo  kultury  oprávněno prohlásit archeologický nález za kulturní památku pouze na návrh Akademie věd České republiky (dále také „Akademie věd ČR“). Monopol iniciace správního řízení svědčí ve prospěch závěru, že Akademie věd ČR v oblasti státní památkové péče o archeologické nálezy vystupuje v pozici vrchnostenského  orgánu.  Tomu  nasvědčuje  i  skutečnost,  že  v  řízení  o  zrušení  prohlášení archeologického  nálezu  za  kulturní  památku  vystupuje  Akademie  věd  ČR  na  základě  ust.  §  8 odst. 2 zákona o památkové péči v pozici dotčeného orgánu ve smyslu ust. § 136 odst. 1 písm. b) správního řádu, neboť její vyjádření je vedle vyjádření krajského úřadu a obecného úřadu obce s rozšířenou  působností  nezbytným  podkladem  pro  vydání  rozhodnutí  o  zrušení  prohlášení. Na roveň orgánů veřejné správy Akademii věd ČR staví i fakt, že o prohlášení archeologického nálezu  za  kulturní  památku,  neshledání  důvodů  pro  takové  prohlášení,  zápisu  archeologického nálezu  jako  kulturní  památky  do  ústředního  seznamu  i  zrušení  jeho  prohlášení  za  kulturní památku musí být podle ust. § 3 odst. 4 a § 7 odst. 3 zákona o památkové péči vedle Akademie věd  ČR  informovány  pouze  orgány  veřejné  správy  a  vlastník  nálezu,  kterým  je  stát,  kraj nebo obec (viz § 23a zákona o památkové péči). Zvláštní postavení Akademie věd ČR podtrhuje i to,  že  její  Archeologický  ústav  je  jediným  subjektem,  který  je  přímo  ze  zákona  (§  21  odst.  1 zákona o památkové péči) oprávněn k provádění archeologických výzkumů. Ostatní subjekty tuto činnost mohou provádět pouze na základě povolení Ministerstva kultury, vydávaného po dohodě s Akademií  věd  ČR,  a  za  předpokladu,  že  uzavřou  s Akademií  věd  ČR  dohodu  o  rozsahu a podmínkách provádění archeologických výzkumů. Podle ust. § 21 odst. 5 zákona o památkové péči  může  Ministerstvo  kultury  přistoupit  k odnětí  povolení  k provádění  archeologických výzkumů opět po dohodě s Akademií věd ČR.  



  S ohledem  na  výčet  oprávnění  (pravomocí)  Akademie  věd  ČR  je  nutno  uzavřít, že při uvedených  činnostech  vystupuje  na  úseku  státní  památkové  péče  o  archeologické  nálezy jako  subjekt  zákonem  pověřený  výkonem  vrchnostenské  správy,  tedy  správní  orgán  ve  smyslu ust. § 160 a 161 správního řádu. Konkrétně je do vrchnostenské správy nutno zařadit především její  pravomoc  uzavírat  dohody  o  rozsahu  a  podmínkách  provádění  archeologických  výzkumů podle ust. § 21 odst. 2 zákona o památkové péči a v rámci nich upravit veřejná subjektivní práva a povinnosti oprávněné organizace při provádění archeologických výzkumů.  



  Oprávněné  organizaci  (v  posuzovaném  případě  stěžovatelce)  naproti  tomu  zákon o památkové péči výkon vrchnostenské správy nesvěřuje; stanoví pouze podmínky, za nichž je oprávněna  provádět  archeologické  výzkumy,  tedy  především  povinnosti,  které  musí  při  této činnosti  plnit.  Tato  činnost  není  výkonem  veřejné  správy,  nýbrž  naopak  předmětem  regulace ze strany veřejné správy – povolování, kontroly apod. To se projevuje i v dohodě podle ust. § 21 odst.  2  tohoto  zákona,  jejímž  obsahem  jsou  především  podmínky  provádění  archeologických výzkumů,  tedy  omezení  obecně  uděleného  povolení  Ministerstva  kultury  a  stanovení  dalších povinností  oprávněné  organizace.  Konkrétně  podle  dohody  uzavřené  mezi  stěžovatelkou a žalovanou dne 27. 10. 2006 (obsažená na č. l. 23 - 24 soudního spisu) je stěžovatelka oprávněna provádět  archeologické  výzkumy  pouze  určitou  formou,  na  určitém  území  a  zásadně na neziskových principech. Dále je například povinna garantovat profesionální úroveň své práce (což  dohoda  dále  konkretizuje),  oznámit  Archeologickému  ústavu  provádění  výzkumů ve stanovené lhůtě, přispívat do periodika „Výzkumy v Čechách“, odevzdávat závěrečné zprávy, zprávy o archeologické akci, koordinovat svou činnost s jinými oprávněnými organizacemi, apod. Naproti  tomu  vůči  žalované  tato  dohoda  stanoví  toliko  povinnosti  spolupráce  a  součinnosti. Z uvedeného  je  patrné  nerovné  postavení  mezi  oběma  smluvními  stranami  –  žalovanou  jako vykonavatelkou veřejné správy a stěžovatelkou jako jejím adresátkou.  



  Dohoda  podle  ust.  §  21  odst.  2  zákona  o  památkové  péči  je  tedy  podle  svého  obsahu a charakteru  smluvních  stran  veřejnoprávní  smlouvou  subordinační,  která  je  ve  správním  řádu upravena  v  jeho  ust.  §  161.  Toto  ustanovení  však  hovoří  pouze  o  dohodách  mezi  správním orgánem  a  osobou,  která  by  byla  účastníkem  podle  §  27  odst.  1,  kdyby  probíhalo  řízení podle části druhé. Jak bylo výše uvedeno, žalovanou je nutno při uzavírání dohody dle ust. § 21 odst. 2 zákona o památkové péči považovat za vykonavatele veřejné správy, tedy správní orgán. Sporným  se  však  může  zdát,  zda  je  stěžovatelka  osobou,  která  by  byla  účastníkem  podle  §  27 odst. 1 správního řádu, když zákon nepočítá s žádným správním řízením, které by bylo možné vést namísto uzavření dohody. Ani česká doktrína správního práva se nevyjadřuje jednoznačně a jednomyslně k otázce, zda je možnost nahrazení veřejnoprávní smlouvy správním rozhodnutím nezbytnou  podmínkou  k tomu,  aby  mohla  smlouva  spadat  do  působnosti  ust.  §  161 s důvodou  zprávou správního řádu a poznámkami. Praha : Linde, 2005, s. 467; Jemelka, L., Pondělíčková, K., Bohadlo, D. Správní řád. Komentář.  3.  vyd.  Praha  :  C.  H.  Beck,  2011,  s.  591;  Hendrych,  D.  a  kol.  Správní  právo.  7.  Vyd. Praha : C. H. Beck, 2009, s. 264-273). Předně však zákon uvádí, že veřejnoprávní smlouva může být  uzavřena  „i  namísto  vydání  rozhodnutí“,  tedy  nikoliv  pouze  namísto  vydání  rozhodnutí. Gramatický výklad ust. § 161 správního řádu proto podporuje závěr, že toto ustanovení dopadá také na subordinační smlouvy, kterými se přímo nenahrazuje správní rozhodnutí jako explicitně upravená alternativa k uzavření veřejnoprávní smlouvy. Do věcné působnosti tohoto ustanovení budou tedy spadat všechny veřejnoprávní smlouvy uzavřené mezi správním orgánem na straně jedné  a  osobou,  která  by  byla  účastníkem  řízení  podle  §  27  odst.  1  správního  řádu, kdyby probíhalo  správní  řízení  –  tedy  jsou-li  předmětem  smlouvy  práva  a  povinnosti, o nichž by za normálních  okolností  bylo  nutné  vést  správní  řízení.  Určující  je  charakter  těchto práv  a povinností,  nikoliv  to,  že  aktuální  právní  úprava  s vedením  správního  řízení  o  těchto právech  a povinnostech  explicitně  počítá.  Rozhodující  je  tedy  to,  že  smlouva  není  úkonem, který by závisel toliko na svobodné vůli smluvních stran, nýbrž alternativou autoritativního aktu, který je v podobných případech tradičním a převažujícím způsobem regulace vztahů. 



  Lze  považovat  za  nedokonalost  právní  úpravy,  pokud  pro  případ  neuzavření veřejnoprávní smlouvy neobsahuje možnost vést správní řízení a vydat správní rozhodnutí; tato nedokonalost nicméně nemůže být důvodem pro vynětí takové smlouvy z režimu správního řádu a tím také mimo jiné pro odnětí možnosti domáhat se řešení sporů z takových smluv postupem podle ust. § 169 správního řádu, který je pro tyto případy přímo koncipován. Tento mechanismus řešení  sporů  z veřejnoprávních  smluv, je  rozhodnutí  přezkoumatelné ve správním  soudnictví  na  základě  žaloby  dle  ust.  §  65  a  násl.  s.  ř.  s.  (shodně  např.  Vedral,  J. Správní řád. Komentář. Praha : Bova Polygon, 2006, s. 964; Jemelka, L., Pondělíčková, K., Bohadlo, D. Správní řád. Komentář. 3. vyd. Praha : C. H. Beck, 2011, s. 616), je přitom mnohem vhodnější než jeho  nahrazování  například  okamžitým  řízením  o  ochraně  před  nezákonným  zásahem podle ust. § 82 a násl. s. ř. s. Současná koncepce správního soudnictví totiž nepočítá s žádným určovacím  řízením,  v němž  by  bylo  možné  konstatovat  neplatnost  výpovědi  z veřejnoprávní smlouvy, jak se domáhala stěžovatelka v řízení před městským soudem.  



 Dohoda  o  rozsahu  a  podmínkách  provádění  archeologických  výzkumů  dle  ust.  §  21 odst. 2 zákona o památkové péči je tedy subordinační dohodou dle ust. § 161 správního řádu, přičemž  podle  ust.  §  169  odst.  1  písm.  d)  správního  řádu  je  k rozhodování  sporů  z takové smlouvy  příslušný  správní  orgán  nadřízený  správnímu  orgánu,  který  je  stranou  veřejnoprávní smlouvy. Městský soud proto rozhodl správně, pokud žalobu pro nedostatek pravomoci soudů ve správním soudnictví podle ust. § 46 odst. 1 písm. a) s. ř. s. odmítl, neboť tento nedostatek podmínky řízení je neodstranitelný.  



  Nejvyšší  správní  soud  může  městskému  soudu  pouze  vytknout  ne  zcela  jednoznačné posouzení,  zda  je  předmětná  dohoda  skutečně  veřejnoprávní  smlouvou  (městský  soud  uvedl: „[…] i kdyby bylo postaveno najisto, že Dohoda […] je veřejnoprávní smlouvou, […]“). Jednoznačný závěr o  veřejnoprávní  povaze  této  dohody  však  byl  předpokladem  pro  postup  dle  ust.  §  46  odst.  1 písm.  a)  s.  ř.  s.  Pokud  by  se  totiž  jednalo  o  smlouvu  soukromoprávní,  musel  by  postupovat dle ust.  §  46  odst.  3  s.  ř.  s.  Z obsahu  napadeného  usnesení  je  však  zřejmé,  že  městský  soud považoval  tuto  dohodu  za  veřejnoprávní,  což  nakonec  také  bylo  (a  nadále  je)  mezi  stranami nesporné.  Napadené  usnesení  tedy  přes  tento  nedostatek  stojí  na  důvodech,  které  jsou dostatečným  podkladem  pro jeho  výrok  (k  tomu  srov.  usnesení  rozšířeného  senátu ze dne 14. 4. 2009, č. j. 8 Afs 15/2007  75, č. 1865/2009 Sb. NSS). 



  Nejvyšší  správní  soud  považuje  za  potřebné  vyjádřit  se  také  k otázce,  který  konkrétní správní orgán bude ve světle výše uvedeného příslušný k rozhodnutí o sporu mezi stěžovatelkou a žalovanou. Jelikož je právě žalovaná subjektem, který při uzavírání smlouvy vystupoval z pozice vrchnostenského  orgánu,  k rozhodování  o  sporu  z této  smlouvy  bude  příslušný  její  nadřízený orgán. Ust. § 178 správního řádu však pro tento případ neposkytuje zcela jednoznačné vodítko k určení nadřízeného orgánu žalované. Důvodem je mimo jiné skutečnost, že žalovaná obecně (uzavírání dohody podle ust. § 21 odst. 2 zákona o památkové péči lze považovat za výjimku) nevystupuje jako vrchnostenský orgán. Proto zákony výslovně nestanoví, kdo je jejím nadřízeným orgánem, kdo rozhoduje o odvoláních proti jejím rozhodnutím či kdo vykonává nad její činností dozor (kontrolu). Pokud však jde o výkon dozoru, pro účely ust. § 178 odst. 1 správního řádu nemusí být tato skutečnost v zákoně výslovně uvedena. Podstatné je, zda je tento institut fakticky naplňován. V posuzovaném případě je za výkon dozoru (kontroly) nutno považovat především činnost  Ministerstva  kultury,  které  stanovuje  základní  rámec,  v němž  se  může  žalovaná při výkonu  její  vrchnostenské  pravomoci  pohybovat,  a  může  dodržování  tohoto  rámce  také vynucovat.  Je  to  totiž  Ministerstvo  kultury,  kdo  rozhoduje  podle  odst.  2  ust.  §  21  zákona o památkové  péči  o  povolení  k provádění  archeologických  výzkumů,  které  je  nezbytnou podmínkou  založení  pravomoci  žalované  uzavřít  s konkrétním  subjektem  dohodu  podle  téhož odstavce.  A  Ministerstvo  kultury  může  nakonec  také  zbavit  tuto  dohodu  (jakožto  projev vrchnostenské pravomoci žalované) účinků tím, že podle odst. 5 oprávněné organizaci povolení k provádění archeologických výzkumů odejme. Na základě tohoto zvláštního charakteru vztahů mezi Ministerstvem kultury a žalovanou při postupech podle ust. § 21 zákona o památkové péči je nutno učinit závěr, že nadřízeným orgánem žalované, který má podle ust. § 169 odst. 1 písm. d) správního řádu pravomoc rozhodnout předmětný spor, je v daném případě Ministerstvo kultury.  



  Správnost  výše  nastíněných  úvah  potvrzuje  i  fakt,  že  nadřízený  orgán  žalované by v opačném  případě  nebylo  možné  žádným  jiným  způsobem  určit,  neboť  ust.  §  178  odst.  2 správního řádu na žalovanou nedopadá. Je totiž ze zákona organizační složkou státu, tedy nikoliv krajem, obcí, jinou veřejnoprávní korporací, právnickou či fyzickou osobou, státním tajemníkem, ministrem,  vedoucím  jiného  ústředního  správního  úřadu  ani  samotným  ústředním  správním úřadem.  Ust.  §  3  odst.  2  zákona  č.  283/1992  Sb.,  o  Akademii  věd  České  republiky,  ve  znění pozdějších  předpisů  sice  propůjčuje  žalované  postavení  ústředního  orgánu  České  republiky, ovšem pouze a jen pro rozpočtové účely. Určení nadřízeného orgánu podle ust. § 178 odst. 1 věty druhé správního řádu je zde tedy jedinou možností. 



  S ohledem na výše uvedené dospěl Nejvyšší správní soud k závěru, že kasační stížnost je  nedůvodná, a proto ji zamítl (§ 110 odst. 1 věta druhá s. ř. s.).   Ve věci rozhodl v souladu s § 109 odst. 1 s. ř. s., podle něhož rozhoduje Nejvyšší správní soud o kasační stížnosti zpravidla bez jednání, když neshledal důvody pro jeho nařízení. 



  Výrok  o  náhradě  nákladů  řízení  se  opírá  o  ustanovení  §  60  odst.  1,  věta  první  s.  ř.  s. ve spojení s § 120 s. ř. s. Stěžovatelka ve věci úspěch neměla, a nemá proto právo na náhradu nákladů  řízení.  Úspěšné  žalované  pak  podle  obsahu  spisu  žádné  náklady  v  řízení  o  kasační stížnosti před soudem nevznikly. Nejvyšší správní soud proto rozhodl tak, že žádný z účastníků nemá právo na náhradu nákladů řízení o kasační stížnosti. 



  P o u č e n í : Proti tomuto rozsudku   n e j s o u   opravné prostředky přípustné.     





 

