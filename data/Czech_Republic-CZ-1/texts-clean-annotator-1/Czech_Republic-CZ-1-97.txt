 



  Podle § 265k odst. 1 tr. ř.  se zrušují usnesení Krajského soudu v Ostravě –  pobočka v Olomouci ze dne 7. 8. 2013, sp. zn. 2 To 135/2013, a rozsudek  Okresního soudu v Olomouci ze dne 12. 4. 2013, sp. zn. 5 T 287/2012. 



 	Podle § 265k odst. 2 tr. ř. se zrušují další rozhodnutí na zrušená  rozhodnutí obsahově navazující, pokud vzhledem ke změně, k níž došlo zrušením,  pozbyla podkladu. 



 	Podle § 265l odst. 1 tr. ř. se Okresnímu soudu v Olomouci  p ř i k a z  u j e , aby věc v potřebném rozsahu znovu projednal a rozhodl. 







 	 Rozsudkem Okresního soudu v Olomouci ze dne 12. 4. 2013, sp. zn. 5 T 287/2012,  byl obviněný R. P. uznán vinným přečinem pomluvy podle § 184 odst. 1, 2 tr.  zákoníku, kterého se podle skutkových zjištění dopustil tím, že    sám, na základě reportáže M. J. odvysílané v televizi dne 4. 8. 2011 a podle  jeho informací, které sám dále neověřoval, připravil v průběhu dne 5. 8. 2011 v  redakci TV Prima, P., N., navazující reportáž o „b. policejním gangu“,  odvysílanou dne 5. 8. 2011 v době kolem 19:30 hodin v celoplošném vysílání  Televize Prima, v pořadu Krimi zprávy, přičemž v této reportáži konstatoval, že  na všechny obviněné v této kauze, kteří včera skončili ve vazbě, byli napojeni  advokáti, státní zástupce i soudce, přičemž byla v reportáži v tomto okamžiku  při označení funkce soudce zobrazena fotografie místopředsedy Městského soudu v  Brně JUDr. A. D., a to zcela záměrně, a nikoliv pouze ilustrativně, a dále bylo  v reportáži mimo jiné sděleno, že v rozvětveném případu jsou podle informací  redakce zapletena i další velmi známá jména, mimo jiné i soudce JUDr. A. D.,  kdy v závěru pak bylo uvedeno, že b. mafii kryli vysoce postavení lidé, a to  politik, soudce, advokát a šéfové policejní inspekce,  přičemž musel být srozuměn s tím, že takto sděluje nepravdivé a nijak neověřené  informace o činnosti JUDr. A. D. jako osoby v aktivním výkonu funkce soudce a  místopředsedy soudu, kdy způsobem prezentace těchto informací v návaznosti na  informace o organizované trestné činnosti „b. policejního gangu“ věděl, že jsou  způsobilé zásadním způsobem poškodit JUDr. A. D. ve funkci soudce a  místopředsedy soudu, narušit jeho profesní a společenskou prestiž a narušit  jeho rodinné poměry.     Za tento přečin byl obviněný R. P. odsouzen podle § 184 odst. 2 tr. zákoníku k  trestu odnětí svobody v trvání sedmi měsíců, jehož výkon byl podle § 81 odst. 1  tr. zákoníku a § 82 odst. 1 tr. zákoníku podmíněně odložen na zkušební dobu v  trvání osmnácti měsíců. Rovněž bylo rozhodnuto o náhradě škody.     Krajský soud v Ostravě – pobočka v Olomouci jako soud odvolací usnesením ze dne  7. 8. 2013, sp. zn. 2 To 135/2013, odvolání podaná proti uvedenému rozsudku  soudu prvního stupně obviněným, v neprospěch obviněného státním zástupcem  Okresního státního zastupitelství v Olomouci a poškozeným JUDr. A. D., podle §  256 tr. ř. zamítl jako nedůvodná.  



 	Proti tomuto usnesení odvolacího soudu podal obviněný prostřednictvím  obhájce Mgr. Jana Maršála s odkazem na dovolací důvod podle § 265b odst. 1  písm. g) tr. ř. dovolání, protože skutek zjištěný soudem prvního stupně byl  nesprávně právně posouzen jako přečin pomluvy podle § 184 odst. 1, 2 tr.  zákoníku, o který se vůbec nemohlo jednat, a nešlo ani o žádný jiný trestný  čin. Soudy neměly pro závěr o jeho vině uvedeným přečinem na základě  provedeného dokazování dostatek podkladů, neboť ani z učiněných skutkových  zjištění nevyplývají potřebné skutečnosti svědčící o naplnění subjektivní  stránky. Ve vztahu k ní však obviněný označil dokazování za neúplné a v  nedostatku důkazů shledal extrémní nesoulad mezi skutkovými zjištěními a  právním posouzením věci. Obviněný zdůraznil, že se soudy nevypořádaly s tím, že  obviněný předmětnou informaci považoval za pravdivou, a proto osobně  nepochyboval o tom, že jmenovaný soudce je napojen na trestnou činnost  stíhaných osob. Přesto, že oficiální zdroje nebyly k dispozici, podle vlastního  úsudku neměl důvod nedůvěřovat den před jeho reportáží sděleným informacím.  Nikdy nepopíral své autorství reportáže včetně zmínky o zjištěné roli JUDr. A.  D. Odmítl však tvrzení obžaloby a soudů, že se jednalo o informace nepravdivé a  že si této nepravdivosti v době odvysílání reportáže musel být vědom. Vycházel  z toho, že předmětná reportáž navazovala na reportáž M. J. a byla zpravodajská,  nikoli bulvární. Její podstatou bylo přinést poznatky o celospolečensky  závažných událostech, na něž veřejnost měla právo být upozorněna. V této  souvislosti zmínil judikaturu Evropského soudu pro lidská práva (dále jen  „ESLP“) zdůrazňující roli tisku jako „hlídacího psa demokracie“, podle níž,  ačkoliv novinářská práce nesmí překročit určité hranice, je tisk povinen  sdělovat informace a myšlenky o všech záležitostech veřejného zájmu.  



  Ve vztahu ke svému zavinění obviněný podle okolností, za nichž byl čin  spáchán, uvedl, že v době odvysílání reportáže nevěděl, že by údaje týkající se  soudce JUDr. A. D. mohly být nepravdivé, a s takovou možností nebyl ani  srozuměn. Naopak, ze skutečností, které mu v dané chvíli byly známé, se mohl  domnívat, že tyto informace pravdivé jsou, přičemž vycházel zejména ze  skutečností M. J. zprostředkovaně poskytnutých, jejichž autorem byl P. M.  jakožto osoba, která v trestním řízení vypovídala v procesním postavení svědka,  a dále obhájcem jako osobou, která byla tohoto úkonu účastna. Neměl tedy důvod  domnívat se, že informace jsou nepravdivé, když vycházel i z toho, že P. M.  jako svědek by se uvedením nepravdivých skutečností vystavil nebezpečí  trestního stíhání pro trestný čin křivého obvinění nebo křivé výpovědi.  Obviněný zdůraznil, že u přečinu pomluvy musí být pachatel z hlediska úmyslu  nejméně srozuměn s tím, že údaj, který o jiném sděluje, je nepravdivý a  způsobilý značnou měrou ohrozit jeho vážnost u spoluobčanů. On však vycházel z  oprávněné důvěry v to, že tyto informace jsou pravdivé. Pokud v dané reportáži  nebylo obsaženo stanovisko JUDr. A. D., ani tuto okolnost nelze považovat za  rozhodující, neboť je přesvědčen, že by stanovisko poškozeného jeho postoj  nemohlo změnit, a to s ohledem na předpoklad, že by poškozený pravdivost  informací popřel, jak koneckonců učinil v reportáži odvysílané o několik dní  později. Úvahy soudu o tom, že by případné vyžádané stanovisko soudce mohlo  tento jeho vnitřní vztah k názoru na pravdivost uvedené informace změnit,  označil jen za spekulativní názor soudů, stejně tak i to, že by tento soudce, v  případě pravdivosti uvedené informace, musel být trestně stíhán. K trestnímu  stíhání soudce je nutný procesně složitý postup, který s ohledem na časové  souvislosti byl v dané chvíli z logiky věci vyloučen, navíc ke stíhání nemuselo  dojít z mnoha důvodů. Obviněný rovněž namítl, že v reportáži nebylo uvedeno, že  by se JUDr. A. D. uváděné činnosti dopustil, ale veřejnost byla pouze  informována, že prezentované skutečnosti se v rámci vyšetřování celé trestní  věci objevily, což byla informace pravdivá, byť novinářsky zjednodušená (viz  rozhodnutí Nejvyššího soudu sp. zn. 30 Cdo 2796/05), avšak nepřesahující rámec  výkonu svobody slova. Závěry soudů považoval za učiněné na neúplném dokazování,  protože soudy neshromáždily potřebné důkazy k objasnění jeho subjektivního  vztahu k použitelnosti a věrohodnosti pramenů, z něhož reportáž pocházela, a  odmítly vyhovět návrhu obhajoby na provedení výslechu svědka, kameramana  spolupracujícího s M. J. a prověřit, že po skončení tiskové konference pořádané  dne 5. 8. 2011 hovořil s ředitelem Útvaru pro odhalování organizovaného zločinu  R. Š., který mu potvrdil, že pokud jde o jím uváděná jména, má správné zdroje.  



 Obviněný soudům vytkl, že tuto jím tvrzenou okolnost řádně neověřily a závěr o  jeho vině opíraly jen o to, co bylo sděleno před kamerou. Pokud však policista  na jeho dotaz nepřímo potvrdil, že jména ve zdroji uváděná jsou správná, mohl  se obviněný důvodně domnívat, že informace, které hodlá uveřejnit, jsou  pravdivé. Obviněný nesouhlasil ani s konstatováním soudu prvního stupně, že jím  použité informace nepocházely ze státního zdroje, protože takový argument  považuje za absurdní, když jejich pramenem byl protokol o výpovědi svědka  podávané před policejním orgánem v trestním řízení, což je regulérní zdroj  informací, a z ničeho jiného čerpáno nebylo. Pokud by se sdělovací prostředky  musely spoléhat pouze na informace regulované a schválené státem, jednalo by se  o postoje zcela odporující nejen zásadám žurnalistiky, ale především judikatuře  ESLP, podle níž mimo jiné věrohodnost informace musí být zkoumána podle stavu,  který je tu v době zveřejnění materiálu, nikoli podle toho, jak se věrohodnost  s odstupem času jeví.  



 Podle obviněného se způsob zpracování reportáže nevymykal jiným obdobným  pořadům v této oblasti televizní práce se vyskytujícím. K ní zmínil význam  ústavně zaručeného práva na svobodu projevu, se kterým se v daných  souvislostech žádný ze soudů nižšího stupně v potřebné míře nevypořádal, neboť  i odvolací soud se omezil na konstatování, že citovanou judikaturu ESLP,  Nejvyššího soudu a Ústavního soudu nelze na tento případ použít. 



 Na podkladě uvedených skutečností obviněný konstatoval, že subjektivně vycházel  z oprávněné důvěry, že informace jsou pravdivé a neztotožnil se se závěrem  soudu, který uvedený závěr dostatečně nezkoumal a nepodložil potřebnými důkazy.  Nebylo tak prokázáno, že obviněný byl srozuměn s pravdivostí předmětné  informace, a proto nebyla naplněna subjektivní stránka přečinu pomluvy, protože  obviněný nejednal úmyslně (svůj názor opírá i o usnesení Nejvyššího soudu ze  dne 7. 11. 2002, sp. zn. 5 Tdo 873/2002). 



 Obviněný též namítal, že soudy obou stupňů bez bližšího odůvodnění kladly velký  důraz na práva soudce, aniž by respektovaly svobodu projevu jako jeden z  nejdůležitějších základů demokratické společnosti a jednu z hlavních podmínek  pokroku. Soudy tak v potřebné míře nerespektovaly zásady investigativní  žurnalistiky ve smyslu rozhodnutí ESLP a zájem veřejnosti, aby hromadné  sdělovací prostředky nebyly odkázány jen na oficiální informace orgánů činných  v trestním řízení, což mělo význam i v předmětné trestní věci, kde podezřelými  byli policisté (viz rozsudek ESLP ve věci Bozhkov proti Bulharsku č. 3316/04 ze  dne 19. 7. 2011). Negativní dopad reportáže na soudce v tom směru, že ministr  spravedlnosti jej nejmenoval předsedou Městského soudu v Brně, jak obviněnému  soudy mylně přičítají, nebyl též řádně objasněn. Před vysíláním reportáže si k  osobě JUDr. A. D. na internetu zjistil informace, které nesvědčily o jeho  dobrém kreditu (podílel se na vedení společnosti provozující hazardní hry,  nevhodně se vyjadřoval o oběti trestného činu znásilnění, nebyl předsedkyní  soudu doporučen na místo předsedy soudu, apod.). Rovněž zjistil, že tento  soudce byl v trestní věci vedené pod sp. zn. OKFK-429-42/TČ-2008-27, Útvaru pro  odhalování korupce a finanční kriminality, Hradec Králové prověřován a stíhán  pro trestný čin pomluvy, což soudy rovněž neprověřily, a že tehdejší  předsedkyně Městského soudu v Brně JUDr. Marcela Komárková v písemném vyjádření  uvedla, že jmenovaný soudce nebyl pracovně z důvodů uvedené reportáže jakkoliv  postižen. 



 V dovolání obviněný rovněž poukázal na význam svobody projevu a jejího vlivu na  posuzovaný případ, a soudům vytkl, že se zřetelem na jím uplatňovanou obhajobu  se jím řádně nezabývaly a nezkoumaly v daném případě zaručení svobody projevu  ze všech potřebných hledisek stanovených v rozhodnutích Ústavního soudu (např.  rozhodnutí ze dne 21. 3. 2005, sp. zn. I. ÚS 367/2003) a zdůraznil, že v  projednávané věci jde o svobodu projevu obviněného na straně jedné a o právo  soudce na to, aby byla zachována jeho osobní čest a dobrá pověst na straně  druhé, a obě tato práva jsou garantována Listinou základních práv a svobod, a  proto je nutné, aby mezi nimi byla zvolena vhodná proporcionalita, což podle  názoru obviněného soudy obou stupňů v této věci dostatečně nerespektovaly,  neboť upřednostnily především zájem na ochranu osoby soudce a popřely zásadní  právo na svobodu projevu v rámci žurnalistické práce. Podle obviněného je  rozhodnutí soudů v jeho trestní věci v rozporu i s rozhodnutí ESLP ve věci  Cumpana a Mazare proti Rumunsku ze dne 17. 12. 2004, stížnost č. 33348/96. Svůj  postoj opřel též o rozhodnutí Nejvyššího soudu ze dne 28. 5. 2008, sp. zn. 7  Tdo 608/2008, kde se soud zabýval otázkou mezí dovolené kritiky, která na  uvedený případ také dopadá a zdůraznil, že se při přípravě předmětné reportáže  pohyboval v rámci základního práva na svobodu projevu zaručeného Listinou  základních práv a svobod, z něhož nevybočil. Trestněprávní postih je za toto  jednání vyloučen. Své odsouzení považoval za „akt kriminalizace kritiky na  adresu osoby působící ve veřejném životě v postavení soudce, který je povinen  takovou kritiku jako osoba působící ve veřejném životě snést“. Obviněný je však  přesvědčen, že s ohledem na roli sdělovacích prostředků jako tzv. hlídacího psa  informoval veřejnost na základě důkazu vzešlého z trestního řízení pravdivě o  okolnosti, která byla předmětem veřejného zájmu, již měla široká veřejnost  znát, a to i vzhledem k tomu, že se jednalo o kritiku soudní moci (viz nález  Ústavního soudu ze dne 17. 10. 2000, sp. zn. I. ÚS 211/1999).  



 S ohledem na to, že soudy všechny obviněným zmíněné zásady nedodržely a  neprovedly za účelem objasnění jeho obhajoby důležité důkazy, v závěru dovolání  navrhl, aby Nejvyšší soud napadené usnesení zrušil v celém rozsahu a podle §  265l odst. 1 tr. ř. věc přikázal soudu k novému projednání a rozhodnutí, nebo  aby ve věci sám rozhodl usnesením tak, že podle § 222 odst. 2 tr. ř. se věc  obviněného postupuje k projednání příslušnému správnímu orgánu, neboť nejde o  trestný čin, ale zažalovaný skutek by mohl být tímto orgánem posouzen jako  přestupek. 



 	K podanému dovolání se vyjádřil státní zástupce působící u Nejvyššího  státního zastupitelství, jenž námitky obviněného, jimiž brojil proti tomu, jak  se soudy vypořádaly s důkazy, a jimiž namítal nerespektování principu in dubio  pro reo, považoval za uplatněné mimo daný dovolací důvod. Za relevantní označil  výhrady, že skutkový stav tak, jak byl zjištěn soudy, nenaplňuje znaky  předmětného přečinu s tím, že naplňuje znaky maximálně přestupku. S těmito  argumenty se však neztotožnil, neboť považoval použitou právní kvalifikaci za  správnou. Shledal naplněnu objektivní stránku přečinu pomluvy, protože soudy  obou stupňů jednoznačně konstatovaly, že informace o osobě soudce JUDr. A. D.  se nezakládaly na pravdě. Rozvedl pojem nepravdivého údaje způsobilého značnou  měrou ohrozit vážnost osoby dotčené pomluvou u spoluobčanů s tím, že činem  obviněného byl tento znak naplněn, protože poškozený oprávněně vnímal  předmětnou reportáž úkorně a byl jí dotčen osobně, morálně i pracovně.  Informace v takto zveřejněné reportáži vysílané na televizní stanici s  celostátní působností, kterou mohly reálně shlédnout statisíce lidí, byly  způsobilé zásadním způsobem ohrozit poškozeného nejen v oblasti jeho  osobnostních práv. Obviněný R. P. podle něj naplnil i subjektivní stránku  přečinu pomluvy podle § 184 odst. 1, 2 tr. zákoníku, protože zde postačí i  eventuální úmysl. V projednávané věci o existenci eventuálního úmyslu může  svědčit zejména to, že si pachatel neověřil pravdivost údajů, které získal o  jiném, a které připouštěly více alternativních závěrů, včetně těch, jež byly  způsobilé značnou měrou ohrozit vážnost poškozené osoby u spoluobčanů, a přesto  se je rozhodl sdělit, i když, jak sám v úvodu dovolání připustil, daný údaj  neměl jak ověřit, pouze spoléhal na jeho správnost a vycházel z pravdivosti  informací, jež získal prostřednictvím kolegy M. J. z obsahu svědecké výpovědi  svědka P. M. Pokud si danou informaci nemohl ověřit a vycházel jen z jednoho  zdroje, nadto zdroje do určité míry pochybného, měl povinnost postupovat  obezřetně. Musel být srozuměn s tím, že pokud jde o sdělované informace, může  jít s velkou pravděpodobností o nepravdu, a sdělením takových nepravd může  ohrozit vážnost označené osoby poškozeného. Dané údaje přesto zveřejnil, navíc  způsobem, že informace v reportáži obsažené v podstatě nenabízely pro diváky  sledující Krimi zprávy jinou alternativu a jiný závěr než to, že soudce JUDr.  A. D. je napojen na osoby figurující v tzv. b. policejním gangu. Na základě  uvedeného státní zástupce označil za správný závěr, že obviněný zjištěným  jednáním naplnil všechny zákonné znaky skutkové podstaty přečinu pomluvy i v  jeho kvalifikované skutkové podstatě. 



 	Ve vztahu k zásadě ultima ratio státní zástupce uvedl, že skutečnost,  že poškozená osoba působí ve veřejné správě či vykonává soudní moc, může v  konkrétním případě zvyšovat intenzitu společenské škodlivosti, protože  veřejnost reaguje mnohem citlivěji na protiprávní jednání úředních osob. Z  důvodu tohoto svého pohledu nepovažoval požadavek obviněného na beztrestnost z  důvodů subsidiarity trestní represe za opodstatněný. Má za to, že intenzita  zásahu do chráněných zájmů, a koneckonců i postoj obviněného k věci, překročily  rámec běžných občanskoprávních vztahů do té míry, že již bylo namístě uplatnit  prostředky trestní represe, přičemž žaloba poškozeného na ochranu osobnosti  směřovala vůči TV Prima a nijak neřešila samotný trestný čin spáchaný obviněným. 



 	Státní zástupce se neztotožnil s dovolatelem, že osoba veřejně činná  musí snést do určité míry vyšší kritiku, a k této námitce zdůraznil, že u  veřejně činné osoby se vyšší míra tolerance při posouzení skutkových tvrzení a  hodnotících soudů uplatní při kritice související s veřejnou činností takovou  osobou vykonávanou, avšak zpravidla se nevztahuje na nepravdivé skutkové údaje  o veřejně činné osobě samé. Oprávněnou kritikou veřejně činné osoby není  uvádění nepravdivých údajů o této osobě nebo hodnotících soudů z těchto údajů  vycházejících. Za nepatřičnou považoval námitku, že poškozený, jakožto známý  soudce, musí unést, že je ve zvýšené míře vystaven kritickým projevům.  Informace sdělené obviněným totiž nebyly kritickým projevem, ale prostou  nepravdou. S odkazem na usnesení Ústavního soudu ze dne 23. 4. 1998, sp. zn.  II. ÚS 20/98, uvedl, že svoboda projevu není pouze jednostranným, absolutním  právem jedince uvádět cokoli bez sebemenší míry korekce, a proto logicky osoba  sdělující nepravdivou informaci způsobilou značnou a významnou měrou ohrozit  morální kredit poškozeného nese odpovědnost za takové své jednání, neboť  přesáhla rámec svobody projevu. Za lichou označil i námitku obviněného, že  jméno JUDr. A. D. se v minulosti objevilo v negativních souvislostech, neboť  toto automaticky nepresumuje, že nepravdivé informace obviněným nyní získané a  postavené jako ničím nezpochybnitelný fakt, jsou pravdivé.  



 	K roli tisku a veřejných sdělovacích prostředků ve společnosti státní  zástupce zmínil, že jsou bezpochyby důležité, ale současně ani tyto (stejně  jako kdokoli jiný, běžného občana nevyjímaje) nesmí překročit určité hranice,  zejména pokud jde o pověst a práva jiných osob, a v honbě za senzacemi uvádět  lži a nepravdy způsobilé jedince zásadním způsobem poškodit. Reportáž, v níž  zazní takové informace, získává charakter bulvární, senzacechtivý a je v  podstatě téměř dokonalým prostředkem ke zničení života konkrétního člověka. V  daném případě nejde o akt kriminalizace kritiky, jak naznačuje obviněný v  dovolání, ale jde o trestněprávní postih protiprávního jednání obviněného  spočívajícího ve vědomém (ve smyslu úmyslu eventuálního) uvedení nepravdivých  informací způsobilých vyvolat zákonem předpokládaný následek. Protože státní  zástupce považoval rozhodnutí obou soudů za správné, navrhl, aby dovolání  obviněného Nejvyšší soud jako zjevně neopodstatněné podle § 265i odst. 1 písm.  e) tr. ř. odmítl.   Nejvyšší soud jako soud dovolací shledal, že dovolání obviněného je přípustné  podle § 265a odst. 1, 2 písm. h) tr. ř., bylo podáno osobou oprávněnou podle §  265d odst. 1 písm. b), odst. 2 tr. ř., v zákonné lhůtě a na místě, kde lze  podání učinit (§ 265e odst. 1, 2 tr. ř.). Vzhledem k tomu, že neshledal  podmínky proto, aby mohl dovolání odmítnout podle § 265i odst. 1 tr. ř.,  přezkoumal podle § 265i odst. 3 tr. ř. zákonnost a odůvodněnost těch výroků  rozhodnutí, proti nimž bylo dovolání podáno, v rozsahu a z důvodů uvedených v  dovolání, jakož i řízení napadené části rozhodnutí předcházející, a dospěl k  následujícím závěrům: 



 Obviněný v podaném dovolání námitky zaměřil především proti použité právní  kvalifikaci přečinu pomluvy podle § 184 odst. 1, 2 tr. zákoníku, protože soudy   nesprávně posoudily skutečnosti významné pro objasnění zavinění vztahujícího se  k nepravdivému údaji a nedostatečně zjištěné okolnosti v této souvislosti  vyhodnotily. Brojil proti tomu, že by jednal v nepřímém úmyslu poškozenému  přivodit jakékoliv nesnáze, a dožadoval se využití principu ultima ratio, neboť  s ohledem na přístupy k novinářské práci nebylo možné jemu za vinu kladený čin  považovat za trestné jednání. 



 Nejvyšší soud na základě těchto námitek uplatněných na podkladě důvodu podle §  265b odst. 1 písm. g) tr. ř. shledal, že obviněný své výhrady učinil v souladu  se  zákonným vymezením tohoto dovolacího důvodu, podle něhož lze dovolání  podat, jestliže rozhodnutí spočívá na nesprávném právním posouzení skutku nebo  jiném nesprávném hmotně právním posouzení. Obviněný v souladu se zjištěným  skutkovým stavem a na jeho podkladě namítal, že jemu za vinu kladený čin byl  nesprávně právně kvalifikován jako přečin, ačkoli nejde o žádný trestný čin.  Pokud  obviněný vytýkal skutkové nedostatky, především, že dokazování nebylo  úplné a soudy se nevypořádaly se všemi rozhodnými skutečnostmi a neprovedly  nezbytné důkazy, dožadoval se extrémního nesouladu mezi skutkovými zjištěními a  právním posouzením věci, v důsledku něhož může dojít k průlomu obecných  hmotněprávních kritérií vymezujících dovolací důvod podle § 265b odst. 1 písm.  g) tr. ř. (srov. rozhodnutí Ústavního soudu ze dne 3. 2. 2005, sp. zn. III. ÚS  578/04, a ze dne 20. 9. 2006, sp. zn. I. ÚS 553/2005), a Nejvyšší soud v  takovém výjimečném případě se může zabývat i tím, zda např. rozsah provedeného  dokazování dává dostatečný podklad pro závěry o vině.  



 S ohledem na to, že obviněný namítal zejména vady ve vztahu k neobjasnění  zavinění, což je sice svou povahou právní námitka, ale obviněný k ní kromě  jiného vytýkal, že soudy neprovedly řádně všechny nabízející se důkazy,  Nejvyšší soud posuzoval všechny obviněným vznesené výhrady ve vzájemných  souvislostech, a tedy i se zřetelem na to, zda vyvozené právní závěry, že  jednal v nepřímém úmyslu, mají dostatečný skutkový podklad v provedeném  dokazování, a tedy zda zjištěný skutek byl objasněn ze všech hledisek  stanovených v § 2 odst. 5, 6 tr. ř., či zda nedošlo k opomenutí a nehodnocení  stěžejních důkazů (srov. usnesení Ústavního soudu ze dne 19. 8. 2010, sp. zn.  III. ÚS 1800/2010). Za takové nedostatky může být považováno i to, že závěry o  zavinění mají povahu presumpcí s důrazem na to, že sama lhostejnost ve vztahu k  následku nestačí k naplnění volní složky nepřímého úmyslu. Použité nepřímé  důkazy, mají-li posloužit k jednoznačnému závěru o vině, musí tvořit systém,  jehož jednotlivé články musejí být v souladu jak mezi sebou, tak i s  dokazovanou skutečností, tj. v daném případě s existencí eventuálního úmyslu. Z  principu presumpce neviny kromě pravidla, podle něhož musí být obviněnému vina  prokázána, plyne rovněž pravidlo in dubio pro reo, podle kterého, není-li v  důkazním řízení dosaženo praktické jistoty o existenci relevantních skutkových  okolností, tj. jsou-li přítomny v daném kontextu důvodné pochybnosti, jež nelze  odstranit ani provedením dalšího důkazu, nutno rozhodnout ve prospěch  obviněného (srov. nález Ústavního soudu ze dne 7. 1. 2010, sp. zn. III. ÚS  722/09).  



 Na zavinění a jeho formu je třeba usuzovat ze všech konkrétních okolností, za  kterých byl trestný čin spáchán, a ze všech důkazů významných z tohoto  hlediska, včetně doznání obviněného, pokud existuje. Se zřetelem na zásadu  volného hodnocení důkazů (§ 2 odst. 6 tr. ř.) zákon nepřikládá a priori žádnému  důkazu zvláštní význam. Okolnosti subjektivního charakteru lze zpravidla  dokazovat jen nepřímo, a to z okolností objektivní povahy, ze kterých se dá  podle zásad správného myšlení usuzovat na vnitřní vztah pachatele k porušení  nebo ohrožení zájmů chráněných trestním zákonem (srov. rozhodnutí č. 62/1973 a  č. 1/1976 Sb. rozh. tr., anebo nález Ústavního soudu ze dne 1. 4. 2004, sp. zn.  IV. ÚS 433/02). 



 Jedině při respektování těchto zásad lze dojít k přesvědčivému závěru o  zavinění i ve vztahu k projednávané věci, v níž se jedná o přečin pomluvy podle  § 184 odst. 1, 2 tr. zákoníku, jehož se dopustí ten, kdo o jiném sdělí  nepravdivý údaj, který je způsobilý značnou měrou ohrozit jeho vážnost u  spoluobčanů, zejména poškodit jej v zaměstnání, narušit jeho rodinné vztahy  nebo způsobit mu jinou vážnou újmu, spáchá-li takový čin tiskem, filmem,  rozhlasem, televizí, veřejně přístupnou počítačovou sítí nebo jiným obdobně  účinným způsobem.  



 Nepravdivým údajem je informace, která je v rozporu se skutečností a která se  týká pomlouvané osoby. Aby mohl být údaj ve smyslu § 184 tr. zákoníku označen  za nepravdivý, musí jít o údaj ověřitelný, a nelze za něj považovat taková  tvrzení, která  jsou hodnotící povahy a jsou prezentována jako subjektivní  úsudek autora. Způsob, jakým je nepravdivá informace sdělována, není rozhodný,  je-li však učiněno tiskem, filmem, rozhlasem, televizí nebo jiným obdobně  účinným způsobem, je důvodem pro použití vyšší trestní sazby. Sdělení  nepravdivého údaje spočívá v tom, že uvedená informace o jiném je v rozporu se  skutečností, a to byť jen jedné osobě rozdílné od pomlouvaného, za předpokladu,  že taková zpráva je způsobilá značnou měrou ohrozit jeho vážnost u spoluobčanů.  Nepravdivý údaj přitom musí být způsobilý značnou měrou ohrozit vážnost  pomlouvaného, zejména přihlédnutím postavení osoby, jejím charakterovým  vlastnostem a rovněž i s ohledem na povahu sdělovaného údaje (srov. Novotný,  O., Vokoun, R., Šámal, P. a kol. Trestní právo hmotné. Zvláštní část. 6.  vydání. Praha: Wolters Kluwer ČR, a. s., 2010, s. 112). K tomu, aby se mohlo  jednat o údaj, jehož nepravdivostí (tj. rozporem se skutečností) je podmíněna  trestní odpovědnost za trestný čin pomluvy podle § 184 odst. 1 tr. zákoníku,  musí být jeho pravdivost ověřitelná. Za takový údaj však nelze pokládat  tvrzení, která jsou jen hodnotící povahy a vyjadřují subjektivní úsudek toho,  kdo je činí. 



 Z hlediska subjektivní stránky jde o trestný čin úmyslný, přičemž úmysl se musí  vztahovat na všechny znaky této skutkové podstaty, tzn. jak na nepravdivost  údaje, tak i na způsobilost údaje značnou měrou ohrozit vážnost u spoluobčanů.  Postačí úmysl eventuální (§ 15 odst. 1 písm. b), odst. 2 tr. zákoníku), tzn.,  stačí srozumění ve vztahu k oběma těmto znakům.  



 Vzhledem k tomu, že těžištěm obviněným uplatněných výhrad (vedle námitky ultima  ratio) je subjektivní stránka, je vhodné uvést, že ta je takovým psychickým  vztahem pachatele, který nelze přímo pozorovat. Na zavinění lze proto usuzovat  ze všech okolností případu, za kterých ke spáchání trestného činu došlo, může  to být i určité chování pachatele, neboť i jednání je projevem vůle. Zavinění  ve formě úmyslu, ale i nedbalosti, vyjadřující vnitřní vztah pachatele k  následku jeho jednání, musí být výsledky provedeného dokazování prokázáno a  musí z nich logicky vyplynout (srov. rozhodnutí č. 19/1971-II. Sb. rozh. tr.). 



 Protože soudy shledaly, že obviněný se přečinu pomluvy dopustil v nepřímém  úmyslu, je třeba připomenout, že podle § 15 odst. 1 písm. b), odst. 2 tr.  zákoníku, o něj jde, pokud pachatel věděl, že svým jednáním může porušení nebo  ohrožení předpokládané trestním zákonem způsobit, a pro případ, že je způsobí,  byl s tím srozuměn. Srozuměním se rozumí i smíření pachatele s tím, že způsobem  uvedeným v trestním zákoně může porušit nebo ohrozit zájem chráněný takovým  zákonem. Srozumění pachatele u nepřímého úmyslu vyjadřuje aktivní volní vztah  pachatele k způsobení následku relevantního pro trestní právo, čímž je míněna  vůle, jež se projevila navenek, tj. chováním pachatele. Způsobení takového  následku však není přímým cílem pachatele, ani nevyhnutelným prostředkem (přímo  ho nechce), neboť pachatel sleduje svým záměrem cíl jiný, který může být z  hlediska trestního práva jak cílem relevantním, tak i cílem nezávadným. Na  takové srozumění pak usuzujeme z toho, že pachatel nepočítal s žádnou konkrétní  okolností, která by mohla zabránit následku (srov. Šámal, P. a kol. Trestní  zákoník I. § 1až 1369. Komentář. 2. vydání. Praha: C. H. Beck, 2012, s. 222,  223). Srozuměním se rozumí i smíření pachatele s tím, že způsobem uvedeným v  trestním zákoně může porušit nebo ohrozit zájem chráněný takovým zákonem, avšak  je třeba srozumění u eventuálního úmyslu, jež řeší spodní hranici srozumění,  odlišit od vědomé nedbalosti, o kterou se podle § 16 odst. 1 písm. a) tr.  zákoníku jedná, jestliže pachatel věděl, že může způsobem uvedeným v trestním  zákoně porušit nebo ohrozit zájem chráněný takovým zákonem, ale bez přiměřených  důvodů spoléhal, že takové  porušení nebo ohrožení nezpůsobí. Vědomá nedbalost  je budována na vědomí možnosti vzniku následku, což je schopnost pachatele  rozpoznat a zhodnotit okolnosti, které vytvářejí možné nebezpečí pro zájem  chráněný trestním zákoníkem. Nepřiměřené důvody, které vedly pachatele k tomu,  že spoléhal na to, že k následku nedojde, není možno zaměňovat s omylem, při  kterém pachatel jedná pod vlivem nesprávné znalosti skutečnosti. Nedostatečné  zhodnocení nebezpečí nespočívá v neznalosti tohoto stavu, ale v tom, že  pachatel nedocenil možné následky svého jednání. Vědomá nedbalost se shoduje s  eventuálním úmyslem v intelektuální složce, ale oproti eventuálnímu úmyslu zde  chybí volní složka vyjádřená srozuměním. Při vědomé nedbalosti pachatel ví, že  může způsobit následek trestného činu, avšak nechce ho způsobit, ani s ním není  srozuměn. Naopak spoléhá, že ho nezpůsobí. Při posuzování rozhraničení vědomé  nedbalosti od eventuálního úmyslu je třeba hodnotit, zda důvody, pro které  pachatel spoléhá, že následek nezpůsobí, mají charakter dostatečných důvodů, za  něž je možno považovat jen takové důvody, které sice v posuzovaném případě  nebyly způsobilé zabránit relevantnímu následku z hlediska trestního práva, ale  v jiné situaci a za jiných podmínek by k tomu mohly být reálně způsobilé. Nejde  tedy o spoléhání se na náhodu. Tam kde pachatel spoléhá jen na šťastnou náhodu,  nejedná z vědomé nedbalosti, neboť jde o eventuální úmysl (srov. Šámal, P. a  kol. Trestní zákoník I. § 1až 1369. Komentář. 2. vydání. Praha: C. H. Beck,  2012, s. 236).   	Soudy v projednávané věci však uvedeným zásadám nedostály, neboť v  požadovaném smyslu ve vztahu k subjektivní stránce přečinu pomluvy neposuzovaly  všechny rozhodné a podstatné okolnosti a nezvážily vše, k čemu bylo potřebné  přihlížet, ze všech souvislostí. V rozvedeném kontextu je zřejmé, že ve vztahu  k objasnění nepravdivého údaje a subjektivního vztahu obviněného k jeho  nepravdivosti, jakož i k dopadu, který sdělení takového nepravdivého údaje  mohlo mít a mělo ve sféře osoby, o níž byl tento nepravdivý údaj sdělován, bylo  nezbytné objasnit všechny okolnosti, které se ve věci k provedení a objasnění  nabízejí a jsou známé a dostupné tak, aby byly odstraněny všechny nejasnosti o  tom, zda pachatel jednal v nepřímém úmyslu nebo ve vědomé nedbalosti. Zvláště  důležité to je právě v této věci, která je svou povahou hraničním případem,  neboť k trestní odpovědnosti za přečin pomluvy je veden novinář (redaktor  televize) za připravenou a odvysílanou reportáž, což je okolnost, která má na  posouzení subjektivního vztahu obviněného k zákonem předpokládanému následku  významný dopad, a bylo ji nutné mít obzvláště na zřeteli. Nejvyšší soud jen ve  stručnosti připomíná, že v novinářské etice se střetává svoboda slova [zaručená  článkem 17 Listiny základních lidských práv a svobod (dále jen „Listina“)] s  obecnými pravidly morálky, vkusu, ochrany soukromí, ochrany práva na čest a  důstojnost a zodpovědným hledáním objektivní pravdy. Názory nebo hodnotící  komentáře musí být odděleny od informací zpravodajského charakteru. V případě,  že dojde v rozhlasovém nebo televizním vysílání k uveřejnění sdělení  obsahujícího skutkové tvrzení, které se dotýká cti, důstojnosti nebo soukromí  určité fyzické osoby anebo jména, nebo dobré pověsti určité právnické osoby, má  podle § 35 odst. 1 zákona č. 231/2001 Sb., o provozování rozhlasového a  televizního vysílání a o změně dalších zákonů, ve znění pozdějších předpisů,  tato osoba právo požadovat na provozovateli vysílání uveřejnění odpovědi.  Provozovatel vysílání je povinen na žádost této osoby odpověď uveřejnit. Z  uvedeného je zřejmé, že nelze vyloučit, že může dojít (a podle praxe také  dochází) k uveřejnění takových informací, které jsou v rozporu se zásadami  etiky a morálky, a proto i tento zákon upravuje postup pro jejich odčinění, za  které odpovídá provozovatel takového televizního nebo rozhlasového vysílání,  nikoliv jednotlivý redaktor, který vysílání připravil nebo zpracoval. Proto je  třeba vždy rozlišit v každém jednotlivém případě, jak dalece je za škodlivý  výsledek takového vysílání odpovědný provozovatel vysílání, a kdy jde již o  osobní odpovědnost redaktora nebo novináře V projednávané trestní věci je nutné  připomenout rozsudek Městského soudu v Praze ze dne 5. 11. 2013, sp. zn. 34 C  99/2011, v souvislosti s rozsudkem Vrchního soudu v Praze ze dne 14. 10. 2014,  sp. zn. 1 Co 66/2014, v nichž bylo vyhověno poškozenému JUDr. A. D. jako  navrhovateli a byla uložena Televizi Prima jakožto odpůrci povinnost odškodnit  újmu, která předmětnými reportážemi vznikla poškozenému JUDr. A. D. . 



 V těchto souvislostech je proto nutné vnímat i povahu, smysl a účel médií v  demokratické společnosti (srov. nález Ústavního soudu ze dne 17. 7. 2007, sp.  zn. IV. ÚS 23/2005), neboť média hrají nezastupitelnou roli při informování  jednotlivců ve věcech veřejného zájmu. Zprostředkovávají jednotlivcům informace  o soudobém dění, o tendencích uplatňujících se v životě státu i společnosti.  Média a jejich obsah nelze apriorně hodnotit podle serióznosti obsahu jejich  programů, resp. podle toho, zda takový obsah je slučitelný s úctyhodným  soukromým nebo veřejným zájmem. Teprve tehdy, když se takto chápaný svobodný  projev dostane do konfliktu s jinými právními statky chráněnými ústavním  pořádkem nebo zákony vydanými za účelem, pro který lze svobodný projev omezit  ve smyslu čl. 17 odst. 4 Listiny (jde o práva a svobody druhých, bezpečnost  státu, veřejnou bezpečnost, ochranu veřejného zdraví a mravnosti), nastanou  podmínky pro to, aby byl zkoumán sledovaný účel konkrétního programu, způsob a  druh zpracování tématu, jakož i programem dosažený či předpokládaný účinek  (srov. nález Ústavního soudu ze dne 17. 7. 2007, sp. zn. IV. ÚS 23/2005). 



 Dovození úmyslu u novináře, redaktora, reportéra, apod. tzn., zda vědomě a  nepravdivě veřejnost informoval se záměrem, aby byla konkrétní osobě způsobena  újma předpokládaná v ustanovení § 184 odst. 1 tr. zákoníku, není závislé jen na  posouzení konkrétního dopadu na osobu veřejně činnou, jejž této způsobila  reportáž uvedená v médiích, ale je potřeba zvažovat a ve vzájemných  souvislostech posuzovat celý souhrn dalších okolností. Právo na svobodu  projevu, slova a tisku je principem zaručeným článkem 10 odst. 1 Úmluvy o  ochraně lidských práv a základních svobod (dále jen „Úmluva“), podle něhož má  každý právo na svobodu projevu. Citovaný článek Úmluvy nalezl svůj 



 rovněž  v českém právním řádu, a to v Listině, v níž je svoboda projevu zakotvena v  článku 17 odst. 1, podle něhož svoboda projevu a právo na informace jsou  zaručeny. Současně je však třeba respektovat i právo na zachování jeho lidské  důstojnosti, osobní cti, na dobrou pověst a na ochranu jména, jež jsou zaručené  článkem 10 Listiny.  



 Při novinářské práci mohou tato základní práva být v jistém nesouladu, a proto  je vhodné připomenout rozhodnutí ESLP ve věci Pedersen a Baadsgaard proti  Dánsku (stížnost č. 49017/99, 17. 12. 2004), podle něhož „svoboda projevu se  aplikuje nejen na informace a myšlenky, které jsou příznivě přijímány a  považovány za neškodné, ale rovněž na ty, které urážejí, pohoršují a  znepokojují“. ESLP zde připomněl základní roli, kterou tisk v demokratické  společnosti plní tak, že „ačkoli nesmí překročit určité hranice, zejména pokud  jde o pověst a práva druhých a nutnost zabránit zveřejňování tajných informací,  jeho povinností je sdělovat informace a myšlenky o všech záležitostech  veřejného zájmu včetně týkajících se výkonu spravedlnosti (viz De Haes a  Gijsels Gijsels proti Belgii, 1997). Veřejnost má rovněž právo takové informace  a myšlenky dostávat. Kdyby tomu tak nebylo, nemohl by tisk plnit svou úlohu  "hlídacího psa demokracie" (viz Thorgeir Thorgeirson proti Islandu, 1992,  Bladet Troms? a Stensaas proti Norsku, 199910). Novináři jsou rovněž chráněni  proti možnému postihu za určité přehánění, nebo dokonce provokaci (viz Prager a  Oberschlick proti Rakousku, 1995, Thoma proti Lucembursku, 200111). Při  zveřejňování informací z rozhovorů je třeba rozlišovat, zda tvrzení pochází od  novináře, nebo je citací druhých, neboť trestání novináře za šíření tvrzení  druhých v rozhovoru by vážně narušilo příspěvek novinářů k diskusi o  záležitostech veřejného zájmu“. Ve věci Feldek proti Slovensku (stížnost č.  29032/95, 12. 7. 2001) ESLP vyjádřil, že je třeba „rozlišovat mezi tvrzenými  skutečnosti (statements of fact) a hodnotovými soudy (value judgments). Zatímco  existence skutečností může být prokázána, pravdivost hodnotových soudů není  dokazatelná. Požadavek dokázat pravdivost hodnotového soudu nelze splnit a sám  o sobě porušuje svobodu názoru, která je základní součástí práva chráněného  článkem 10 Úmluvy. Tam, kde je nějaké vyjádření hodnotovým soudem, může  přiměřenost zasahování záviset na tom, zda pro napadené vyjádření existuje  dostatečný faktický podklad, protože i hodnotový soud bez jakéhokoli faktického  podkladu může být přehnaný (De Haes a Gijsels proti Belgii, 1997, a výše cit.  Jerusalem)“. V rozhodnutí ve věci Bladet Troms? a Stensaas proti Norsku  (stížnost č. 23980/93, 20. 5. 1999) ESLP zmínil, že „novinářská svoboda se  taktéž vztahuje na možnost uchýlit se k určitému stupni nadsázky či dokonce  provokace (viz Prager a Oberschlick proti Rakousku, 1995). V případech, jako je  tento, je míra uvážení státních orgánů omezena zájmem demokratické společnosti  na tom, aby tisku bylo umožněno vykonávat jeho životně důležitou roli  "veřejného hlídacího psa" při zpřístupňování informací o závažných veřejných  otázkách (viz Goodwin proti Spojenému království, 1996)“. Dále ESLP v tomto  rozsudku uvedl, že článek 10 Úmluvy však nezajišťuje zcela neomezenou svobodu  projevu ani v případech, kdy se tisk zabývá otázkami vážného veřejného zájmu.  Za podmínek odst. 2 příslušného článku v sobě výkon svobod zahrnuje i  „povinnosti a odpovědnost“, což se vztahuje i na tisk. Tyto „povinnosti a  odpovědnost“ mohou mít dopad tam, kde – jako v tomto případě – je předmětem  zkoumání útok na pověst soukromých osob a ohrožení „práv jiných“. Z tohoto  důvodu je pojistka, kterou článek 10 Úmluvy přiznává novinářům ve vztahu ke  zpravodajství o otázkách veřejného zájmu, podmíněna tím, že tito jednají v  dobré víře s cílem poskytnout přesné a důvěryhodné informace v souladu s  novinářskou etikou (viz rozhodnutí ve věci Goodwin). 



 Připomenout lze i Věc Yordanova a Toshev proti Bulharsku (stížnost č. 5126/05,  2. 10. 2012), ve které ESLP uvedl, že v situacích, kdy na jedné straně byla konstatována určitá  skutečnost, a nebyly předloženy dostatečné důkazy, které by tuto skutečnost  prokázaly, a na druhé straně novinář diskutuje o problematice významného  veřejného zájmu, je stěžejní ověření, zda novinář jednal profesionálně a v  dobré víře [viz Flux proti Moldávii (č. 7), § 41]. Existuje řada faktorů  podílejících se na takovém hodnocení. Musí se též vzít v úvahu jiné faktory,  jako je povaha činností, které byly předmětem zveřejnění, způsob, jakým byla  informace získána, způsob, jakým byla zpráva zveřejněna a jakým byla dotčená  osoba v něm popsána [viz, mutatis mutandis, Axel Springer AG proti Německu, §  90-94, a Von Hannover proti Německu]. Ostatními faktory – a seznam není  vyčerpávající – mohou být zdroj informací. ESLP zde vymezil s odkazem na svou  předcházející judikaturu, že se jedná zejména o kroky, které byly učiněny pro  jejich ověření a naléhavost věci. Ve vztahu k tomuto bodu ESLP připomenul, že  „zpráva je zbožím podléhajícím rychlé zkáze a zpoždění jejího vydání, a to i na  krátkou dobu, jí může zcela zbavit její hodnoty a přínosu [viz Observer a  Guardian proti Spojenému království, § 60, a Sunday Times proti Spojenému  království (č. 2), § 51]“. ESLP v tomto rozsudku poukázal i na to, že „výše  uvedené faktory je nutno zkoumat tak, jak se jevily novináři v rozhodné době,  spíše než s odstupem času (viz Bladet Troms? a Stensaas, výše uvedený, § 66, in  fine, a 72)“.  



 Ústavní soud České republiky se v souladu s touto judikaturou zabýval zejména  otázkou vzájemného vztahu mezi ochranou lidské důstojnosti, osobní cti a dobré  pověsti zaručených článkem 10 Listiny základních práv a svobod a článkem 17  odst. 1 Listiny, který shodně jako článek 10 Úmluvy zaručuje svobodu projevu a  právo na informace, a mimo jiné vyjádřil, že „při aplikaci zákonných ustanovení  v konkrétních případech musí mít soud vždy na paměti ústavní dimenzi aplikace  zákona, která se často v podobných věcech projevuje poměřováním obou v  konfliktu stojících ústavních práv. Při střetu svobody projevu s právem na  ochranu osobnosti bude tedy vždy v prvé řadě věcí nezávislých soudů, aby s  přihlédnutím k okolnostem každého jednotlivého případu pečlivě zvážily, zda  jednomu právu nebyla nedůvodně dána přednost před právem druhým“ (srov. unesení  Ústavního soudu ze dne 17. 4. 2014, sp. zn. I. ÚS 2246/2012).  



 V této souvislosti je však současně vhodné poukázat i na rozhodnutí Ústavního  soudu, v nichž vymezil nezbytnost jisté míry tolerance, již je nutné mít na  zřeteli u osob veřejně činných, např. politiků či veřejných činitelů apod.,  které musí akceptovat větší míru veřejné kritiky než jiní občané. V nálezu ze  dne 15. 3. 2005, sp. zn. I. ÚS 367/2003, Ústavní soud vyjádřil, že „důvod  tohoto principu je dvojí. Jednak se tím podporuje veřejná diskuse o veřejných  věcech a svobodné utváření názorů. Co největší bohatost diskuse o věcech  veřejných by měla být státní mocí regulována jen v míře nezbytně nutné (srov.  článek 17 odst. 4 Listiny). Současně tím stát akceptuje, že jeho mocenský zásah  do svobody projevu za účelem ochrany dobrého jména jiných občanů by měl přijít  subsidiárně, tedy pouze tehdy, pokud nelze škodu napravit jinak. Škodu lze  napravit jinak než zásahem státu, např. užitím přípustných možností k oponování  kontroverzním a zavádějícím názorům. Tak lze často minimalizovat škodlivý  následek sporných výroků mnohem efektivněji než cestou soudního řízení. V  nálezu ze dne 17. 7. 2007, sp. zn. IV. ÚS 23/2005, Ústavní soud doplnil, že  míra vzájemného vztahu ochrany obou uvedených práv „musí být v každém  konkrétním případě individuálně posuzována a zkoumána, protože nelze považovat  za rozumné (legitimní) zveřejnění difamační informace o jiné osobě působící ve  veřejném životě, pokud 1. se neprokáže, že existovaly rozumné důvody pro  spoléhání se na pravdivost difamační informace, dále 2. pokud se neprokáže, že  byly podniknuty dostupné kroky k ověření pravdivosti takové informace, a to v  míře a intenzitě, v níž bylo ověření informace přístupné a definitivní, a 3.  pokud ten, kdo difamační informaci zveřejnil, měl důvod nevěřit, že tato  informace je pravdivá. Zveřejnění takové informace nelze považovat za legitimní  či rozumné i tehdy, pokud si šiřitel takové informace neověří její pravdivost  dotazem u osoby, jíž se informační údaj týká, a nezveřejní její stanovisko, s  výjimkou nemožnosti takového postupu, anebo tam, kde tento postup zjevně nebyl  nutný (Lange v. Australian Corporation, 1997, citováno v kauze Reynolds Lds.).  Důležité pro posouzení legitimity zveřejnění informace je zkoumání motivu.  Legitimitu nelze dovodit, pokud bylo zveřejnění dominantně motivováno touhou  poškodit osobu, k níž se informace váže, a pokud šiřitel sám informaci nevěřil  anebo pokud ji poskytl bezohledně a hrubě nedbale bez toho, aby si ověřil, zda  informace je pravdivá, či nikoliv“ (pro úplnost srov. i nález ze dne 17. 10.  2000 sp. zn. I. ÚS 211/99).  



    Nejvyšší soud, který uvedenou rozhodovací praxi uvedených soudů považoval za  potřebnou připomenout v tomto obsáhlejším rozsahu (ve větší míře, než je  obvyklé), protože je rozhodným vodítkem při posuzování trestnosti jednání  obviněného, má za to, že při posuzování trestných jednáních vzešlých z  novinářské práce, a to zejména u přečinu pomluvy, se nelze od uvedené  judikatury odchýlit. Naopak je potřeba v souladu s tezemi v ní uvedenými  posuzovat i konkrétní činy novinářů a redaktorů tak, aby rozhodnutí soudů s  nimi nebylo v zásadním rozporu, resp., aby byly v projednávané konkrétní věci  vzaty v úvahu. Tak tomu ovšem v projednávané věci prozatím nebylo, protože  soudy obou stupňů sice rozvedly své úvahy o tom, proč spatřují v činu  obviněného R. P. nepřímý úmysl, avšak nezaložily tento závěr na dostatečně  skutkově podložených a prokázaných okolnostech. Zejména se nesoustředily na  objasnění skutečností uváděných obviněným ohledně toho, že okolnosti, které  byly den předtím, tj. 4. 8. 2011, odvysílány v Krimi zprávách v Televizi Prima  na základě reportáže M. J., obviněný R. P. považoval za pravdivé, a to s  ohledem na obsah tiskové konference, které byl osobně přítomen, a v jejímž  průběhu si zejména od ředitele Útvaru pro odhalování organizovaného zločinu  (dále „ÚOOZ“) R. Š. ověřoval, zda jsou zdroje, z nichž pro svou reportáž  čerpal, pravdivé. Soud prvního stupně v odůvodnění rozsudku k této obhajobě  obviněného na straně 15, 16 uvedl, že „obviněný účasten tiskové konference  policie, kde hovořil s ředitelem ÚOOZ, kdy jeho údaje však také poněkud  zkreslil, neboť to, co mu R. Š. řekl, je zcela jednoznačně zachyceno v  reportáži. Obviněný tvrdí, že R. Š., mu řekl, že se k žádným jménům v současné  době policie nebude vyjadřovat, ale že má správné zdroje. V reportáži zaznělo z  úst R. Š., že v současné době se policie k žádným jménům vyjadřovat nebude,  ovšem nezaznělo už to, že by měl obviněnému R. P. říci, že má správné zdroje“.       



 Posoudí-li se tento závěr soudu s obhajobou obviněného, vyznívají uvedené úvahy  soudu v rozporu s obviněným při hlavním líčení (č. l. 143) uváděným tvrzením,  že se „na tiskové konferenci snažil zjistit informace o soudci, a nakonec  mluvil s panem R. Š. Ptal se ho na tři jména, která zjistil M. J., a to G., K.  a D., ptal se na to, jestli v tom figurují, a bylo mu řečeno, že se ke jménům  vyjadřovat nebude, ale že mají správné zdroje“. 



 Z uvedené výpovědi obviněného je zřejmé, že netvrdil, že uvedenou skutečnost  ověřoval jen z toho, co bylo oficiálně uvedeno v průběhu konference, ale jeho  obhajoba spočívala v tom, že ředitele ÚOOZ oslovil mimo její oficiální část  dotazem, kterým si ověřoval, zda jsou jemu známé zdroje pravdivé. 



 Podle zmíněného závěru soudu obviněnému soud zřejmě neuvěřil v tom, že by s R.  Š. po skončení konference hovořil. Tento svůj závěr ovšem neopřel o konkrétní  důkazy, z nichž tak mohl učinit, a to především proto, že takové důkazy ani u  hlavního líčení neprovedl. V obsahu spisu je založen z internetu stažený přepis  obsahu konference (viz č. l. 19 až 23 spisu). Z protokolu o hlavním líčení (č.  l. 139 až 152) vyplývá, že v jeho rámci byli vyslechnuti oba obvinění,  poškozený JUDr. A. D. a dále svědkové Mgr. Š. S. (družka poškozeného) a JUDr.  Z. S. (tehdejší předseda Městského soudu v Brně). Následně byl v rámci  dokazování podle § 213 odst. 2 tr. ř. přehrán záznam obou dotčených reportáží  (jejichž zkrácený přepis je obsažen na č. l. 66). Podle § 213 odst. 1, 2 tr. ř.  byly stranám předloženy k nahlédnutí listinné důkazy z obsahu spisu (č. 1. 2,  9, 10, 51 až 64, 65, 70, 71), mezi nimiž byl mimo jiné i protokol o výslechu  svědka P. M. z č. l. 51 až 64 spisu, včetně připojeného spisu Městského soudu v  Brně sp. zn. 2 T 161/2009. Podle § 213 odst. 2 tr. ř. byly dále čteny v den  hlavního líčení předložené listinné důkazy a novinové články předložené  obhajobou. Po takto provedeném dokazování obhájkyně obviněných navrhla doplnit  dokazování přehráním reportáže ze dne 11. 8. 2011 (reakce poškozeného na  předchozí reportáže obviněných), výslechem kameramana J. P. a na zvážení soudu  nechala výslech JUDr. P. H. Soud podle § 216 odst. 1 tr. ř. tyto návrhy na  doplnění dokazování zamítl a prohlásil dokazování za skončené (č. l. 147, 148). 



  Podle tohoto protokolu o hlavním líčení na straně 139 až 152, soud neprovedl  důkaz ani internetovým přepisem předmětné konference, a rovněž jako svědka  nevyslechl R. Š., aby tak ověřil, zda je obhajoba obviněného pravdivá či  nikoliv. Takový postup byl nezbytný, protože obviněný právě z této skutečnosti  dovozoval, že s ohledem na to, co již věděl od M. J., se snažil právě na  základě této tiskové konference a osobního dotazu ředitele útvaru, který vedl  vyšetřování a byl kompetentní osobou, ověřit, zda zdroj, z něhož čerpá, tedy  výpověď svědka v trestním řízení, je dostatečným pramenem a zda ji může  považovat za pravdivou informaci. Teprve podle výsledku takového dokazování,  jakož i posouzení obsahu konference, kterou bylo nutné co do jejího průběhu  zhodnotit ve vztahu k subjektivním souvislostem obviněného k opodstatněnosti  jeho mínění, že uvedenou informaci může považovat za pravdivou, bylo možné  uvažovat o tom, zda obviněný R. P. byl srozuměn s tím, že tvrzení, které se  podávalo ve výpovědi P. M. (v kopii na straně 51 až 64) bylo nepravdivé, či zda  jen spoléhal na to, že pravdivé je.  



 Jestliže soud uvedené důkazy neprovedl, je jeho závěr o zavinění v nepřímém  úmyslu založen na neprokázaných presumpcích (viz shora uvedený nález Ústavního  soudu ze dne 7. 1. 2010, sp. zn. III. ÚS 722/09), a proto nelze považovat  provedené dokazování za úplné a dostačující, protože soud neobjasnil a neověřil  všechny potřebné skutečnosti tak, aby vyloučil, že obviněný nejednal ve vědomé  nedbalosti, o kterou by šlo, pokud by důkazy nasvědčovaly tomu, že obviněný jen  bez přiměřených důvodů spoléhal, že informace, které vtělil do reportáže, jsou  pravdivé.  



 V této souvislosti je třeba též poukázat na další úvahy soudu prvního stupně,  jimiž odůvodnil závěr o nepřímém úmyslu obviněného, které formuloval tak, že  „obviněný se nesnažil kontaktovat soudce D., případně příslušný policejní orgán  nebo příslušného státního zástupce, např. za účelem ověření, zda i soudce D. je  trestně stíhán, neboť kdyby byly takové informace pravdivé, tak by byly natolik  závažné, že by mohly vést k trestnímu stíhání soudce. Pokud by toto obviněný  ověřoval, tak by zjistil, že soudce D. v danou dobu není trestně stíhán, což by  samozřejmě mohl být významný signál pro to, že sdělované informace nemusí být  pravdivé…“. Lze připomenout, že obviněnému nelze klást za vinu, že by se  nesnažil ověřovat informace u příslušného policejního orgánu, neboť předmětná  tisková konference byla místem a příležitostí, kde byly novinářům oficiálně  uváděny skutečnosti týkající se prověřované trestní věci. Protože však soud  tento důkaz neprovedl, nehodnotil jej a nebral ho ani do úvahy v rámci svých  presumpcí, na nichž založil závěr o zavinění obviněného, Nejvyšší soud z obsahu  této konference zdůrazňuje (č. l. 19, 20), že na ní R. Š. uvedl, že „…Teprve  nyní zahajují důkladná prověřování, která mají odhalit celou zločineckou síť“.  Za takové situace se ověřování mohlo týkat i prověření toho, co uvedl ve  výpovědi v předmětné trestní věci P. M., a to s ohledem na souvislosti, které  ve výpovědi i ohledně soudce JUDr. A. D. popisoval. V takovém případě by jen  stěží bylo možné na novináři požadovat, aby pravdivost slov P. M., coby svědka  v trestním řízení, posuzoval jen na základě toho, zda je či není vedeno trestní  řízení také proti jmenovanému soudci, protože striktně vzato, s ohledem na  zásadu presumpce neviny by ani v případě trestního stíhání tohoto soudce ještě  nebylo možné dovodit, zda svědek P. M. uváděl nepravdu či nikoli. Rovněž je  třeba zdůraznit, že posouzení pravdivosti výpovědi uváděné svědkem v trestním  řízení či údajů z ní plynoucích, pokud je taková výpověď učiněna jako úkon  trestního řízení, mohou činit jen orgány činné v trestním řízení postupem podle  § 2 odst. 6 tr. ř. Nelze tudíž na novináři, před tím, než nějakou informaci,  která vzešla ze svědecké výpovědi učiněné v ještě neskončeném trestním řízení  (vyplynula z něj na jeho počátku), požadovat, aby sám z hlediska její  věrohodnosti tuto výpověď hodnotil, neboť taková činnost mu nepřísluší. Otázkou  je zda, informace, které z takové výpovědi uniknou ještě před tím, než byly  orgány činnými v trestním řízení zhodnoceny, jsou zveřejněny a zpracovány v  souladu s novinářskou etikou, a zda bylo při zpravodajství o ní postupováno v  souladu se zásadami práva na informace a práva na ochranu osobnosti.    



 Nejvyšší soud rovněž s ohledem na shora rozvedené teze vyjádřené ESLP a  Ústavním soudem připomíná, že bylo nutné, aby soudy ve vztahu k závěru o povaze  zavinění obviněného zkoumaly, jak dalece se uveřejněná reportáž odchýlila od  tvrzení, jež uvedl P. M. ve věci vedené vrchním státním zastupitelstvím pod sp.  zn. 4 VZV 8/2011 v opise uvedené na  č. l. 51 až 64 přezkoumávaného spisu. Z  jejího obsahu je nutné připomenout, že tento svědek uvedl, že mu mělo být v té  věci obviněnými policisty v rámci vydírání a vyhrožování mimo jiné sděleno, že  „mají své lidi všude, zejména na Inspekci ministra vnitra, na státním  zastupitelství a rovněž na soudě, a pokud se jim někdo vzepře, se zlou se  potáže…“. Poté P. M. vypověděl, že „v následujících dnech jsem byl skutečně  zatčen, obviněn a následně propuštěn a mezi zasahujícími policisty viděl řadu  známých tváří. Během úkonu jsem byl osloven advokátem Mgr. Z. B. a  zprostředkovaně rovněž JUDr. M. K., jimiž na něm byla požadována finanční  hotovost ve výši 1 mil. Kč za údajné obstarání propuštění jeho osoby na kauci,  což měl údajně zařizovat A., T., B. a K. A že tento úplatek měl být určen  místopředsedovi soudu Dr. D.“. Svědek též vypověděl, že poté, co byl opětovně  po svém propuštění policisty M. A. a M. T. kontaktován a byl na něj činěn  fyzický i psychický nátlak, v jehož rámci mu bylo sděleno, že „je B. s K.  oklamali, peníze si ponechali, a soudce D. na peníze čeká, a pokud je  nedostane, bude opět v nejbližších dnech pod vykonstruovanou záminkou zatčen“.  Z tohoto důvodu svědek rozvedl, jak se spojil s JUDr. P. P., který na jednání s  M. A. a M. T. uvedl, že se s JUDr. A. D. osobně zná a půjde se ho na celou věc  osobně přeptat (viz č. l. 55 až 56 spisu). V rámci téhož výslechu P. M. uvedl,  že ve zmíněném případu v minulosti již několikrát vypovídal, přičemž „jeden z  výslechů se konal za účasti místopředsedy Městského soudu v Brně JUDr. A.D. a  tehdejšího pracovníka ÚOOZ B. Š. (viz č. l. 63), což je zřejmě okolnost, kterou  ani tento soudce, jak plyne z jeho výpovědi, nepopřel. 



 Z uvedených údajů sdělených svědkem P. M. je zřejmé, že se vztahu k podezřelým  A. a spol. bylo potřeba se i těmito konkrétními skutečnostmi podrobněji  zabývat, a to v návaznosti na to, že ani JUDr. A.D. nevyloučil, že byl přítomen  jako soudce u jistého úkonu přípravného řízení, kde se sám dověděl od  vyslýchané osoby své jméno, které mělo být dáváno do souvislostí s určitým pro  něj nevhodným postojem, na což při tomto jím zmiňovaném procesním úkonu sám  reagoval (podrobné souvislosti jsou zaznamenány ve výpovědi JUDr. A. D. na č.  l. 144). 



 Soud však všechny uvedené okolnosti plynoucí z důkazů ve věci zajištěných,  které zčásti ani neprovedl, neposuzoval, stejně jako neprovedl všechny nepřímé  důkazy, které mohly posloužit k jednoznačnému závěru o vině, v důsledku čehož  pro závěr o existenci eventuálního úmyslu nevytvořil potřebný rozsah  dokazovaných skutečností. V důsledku tohoto jeho vadného postupu vznikají  pochybnosti o tom, zda byla obviněnému vina prokázána (viz nález Ústavního  soudu ze dne 7. 1. 2010, sp. zn. III. ÚS 722/09). Soudy tím nedostály své  povinnosti při zjišťování okolností, které mají význam pro závěr o zavinění,  předem nepřikládat zvláštní význam žádnému důkaznímu prostředku, a že na  zavinění a jeho formu je třeba usuzovat ze všech konkrétních okolností, za  kterých byl trestný čin spáchán, a ze všech důkazů významných z tohoto  hlediska, pokud existuje (viz rozhodnutí č 62/1973 a č. 1/1976 Sb. rozh. tr.). 



 Protože vzhledem k těmto nedostatkům závěry o zavinění obviněného trpí uvedenou  vadou, jde o extrémní nesoulad skutkových zjištění a z nich plynoucích právních  závěrů ve vztahu k zavinění, v jehož důsledku napadená rozhodnutí nemohla  obstát. Nejvyšší soud proto podle § 265k odst. 1 tr. ř. usnesení Krajského  soudu v Ostravě – pobočka v Olomouci ze dne 7. 8. 2013, sp. zn. 2 To 135/2013,  rozsudek Okresního soudu v Olomouci ze dne 12. 4. 2013, sp. zn. 5 T 287/2012,  jakož i další rozhodnutí na zrušená rozhodnutí obsahově navazující, pokud  vzhledem ke změně, k níž došlo zrušením, pozbyla podkladu, zrušil a podle §  265l odst. 1 tr. ř. Okresnímu soudu v Olomouci přikázal, aby věc v potřebném  rozsahu znovu projednal a rozhodl. 



 Nejvyšší soud v této souvislosti jen připomíná, že uvedené závěry jsou  dovozovány toliko v rovině nedostatků vztahujících se k objasnění subjektivní  stránky uvedeného přečinu. Pokud jde o následek, který v projednávané věci  nastal, tzn., že byly o soudci JUDr. A. D. zveřejněny popsané a náležitě  zjištěné skutečnosti, došlo k zásahu do osobnostních práv tak, jak je u  trestného činu pomluvy podle § 184 odst. 1 tr. zákoníku předpokládáno. Pro  tento závěr, jejž soudy obou stupňů učinily, provedly dokazování v potřebném  rozsahu a všechny rozhodné skutečnosti objasnily řádně a s potřebnou  pečlivostí. Vzhledem k tomu, že vzniklému následku byla věnována dostatečná  pozornost a Nejvyšší soud ji nikterak nezpochybňuje, není nutné v dalším řízení  ji již více objasňovat.  



 Na soudu prvního stupně, jemuž se věc vrací k dalšímu doplnění dokazování,  bude, aby ve shora uvedených souvislostech provedl důkaz obsahem záznamu  tiskové konference ze dne 5. 8. 2014, ať již ve spise založeným slovním  přepisem, anebo jiným např. vizuálním záznamem. Pro úplnost bude vhodné  objasnit, zda její přepis založený na č. l. 19 a násl. spisu je doslovným  obsahem jejího průběhu, což bude nutné ověřit u orgánu, který tuto konferenci  realizoval. Po ověření této skutečnosti, ať již dokladem založeným na č. l. 19  až 23, anebo nově získaným přepisem provede důkaz. Kromě výše uvedeného bude na  soudu, aby se zřetelem na úvahy o zavinění obviněného posuzoval i sdělení na  této konferenci uveřejněné o tom, že „P. Š. z Vrchního státního zastupitelství  v Olomouci, pod nějž spadá ostravská pobočka, novinářům řekl, že případ byl O.  předán k dozoru z preventivních důvodů, jelikož si vyšetřovatelé nemohli být  jisti, zda s gangem nespolupracovali místní žalobci či soudy, zatím však  podobné podezření nemají“.    Z hlediska těchto okolností bude nutné, aby soud rovněž důsledně posoudil i  výpověď P. M. z protokolu o jeho výslechu svědka ze dne 3. 8. 2011 ve věci  obviněného JUDr. M. A. a spol. v té době vedené vrchním státním zastupitelstvím  pod sp. zn. 4 VZV 8/2011, a zabýval se tím, zda tato výpověď obsahuje taková  tvrzení, jaká jsou uvedena a prezentována v předmětné reportáži ze dne 5. 8.  2011. Podle výsledku tohoto srovnání bude rovněž možné usuzovat na to, s jakým  záměrem obviněný předmětnou reportáž připravil, zda ji prezentoval v souladu s  výpovědí, nebo zda její text pozměnil, což rovněž může přispět k jednoznačnému  závěru o jeho zavinění, pro které má význam zejména to, zda tvrzení, jež je zde  předmětem zkoumaného činu, pochází od obviněného coby redaktora – novináře (viz  nález Ústavního soudu ze dne 17. 7. 2007, sp. zn. IV. ÚS 23/2005, event.  rozsudek ESLP  ve věci Feldek proti Slovensku, stížnost č. 29032/95, 12. 7.  2001). 



 	Teprve na základě takto doplněného dokazování a provedení všech důkazů,  které se ve věci nabízejí, a poté, co tyto budou zhodnoceny ve všech zmíněných  a naznačených směrech, bude soud moci na jejich podkladě posuzovat zavinění  obviněného. Podle výsledků jím učiněných úvah bude možné s jistotou dospět k  závěru, zda obviněný jednal v nepřímém úmyslu způsobem stanoveným v § 15 odst.  1 písm. b), odst.  2 tr. zákoníku, anebo zda tak činil ve vědomé nedbalosti  podle § 16 odst. 1 písm. a) tr. zákoníku, a podle toho volit další postup se  zřetelem na to, že pomluva je úmyslným trestným činem. V rámci úvah, které  soudy budou v tomto směru činit, se rovněž neobejdou bez toho, aby braly do  úvahy všechny výše rozvedené názory vyplývající z judikatury ESLP a Ústavního  soudu a v jejich duchu a v souladu s nimi zvažovaly všechny rozhodné  skutečnosti. 



 	Nejvyšší soud rovněž podotýká, že v případě, že by soud shledal, že  obviněný naplnil po formální stránce znaky přečinu pomluvy podle § 184 odst. 1,  2 tr. zákoníku, bude namístě zohlednit výsledky plynoucí z rozsudku Městského  soudu v Praze ze dne 5. 11. 2013, sp. zn. 34 C 99/2011, ve spojení s rozsudkem  Vrchního soudu v Praze ze dne 14. 10. 2014, sp. zn. 1 Co 66/2014, v nichž bylo   rozhodováno o povinnosti odškodnit újmu, která vznikla poškozenému JUDr. A.D.  TV Prima, jíž byla uložena povinnost k finanční náhradě za způsobenou újmu.  Tato okolnost, která svědčí o tom, že se poškozený domohl zadostiučinění jinou  než trestněprávní cestou, bude mít podstatný význam pro úvahy o použití zásady  ultima ratio a subsidiarity trestní represe ve smyslu § 12 odst. 2 tr.  zákoníku. V tomto směru bude nutné vycházet z kritérií vymezujících tento  princip zejména ve stanovisku kolegia Nevyššího soudu uveřejněném pod č.  26/2013 Sb. rozh. tr. a klást důraz na všechny zjištěné skutečnosti, mimo jiné  zejména i na to, že odpovědnost za újmu způsobenou uveřejněním uvedené  reportáže byla přisouzena televizi Prima jakožto provozovateli vysílání, tzn.,  že poškozený využil k odčinění újmy, která mu vznikla, i jiné než trestněprávní  prostředky. Bude tudíž nutné zvážit, zda již jejich využitím nebyla  minimalizována funkce a význam trestněprávní represe, jak zásada ulitma ratio v  ustanovení § 12 odst. 2 tr. zákoníku předpokládá.   



 	Ze všech těchto důvodů dovolací soud rozhodl způsobem ve výroku tohoto  usnesení uvedeným a jen pro úplnost dodává, že soud nižšího stupně je vázán  právními názory Nejvyšším soudem výše vytčenými. Nelze však vyloučit, že pro  řádně objasnění zavinění obviněného bude nutné provádět nad rámec výše  zmíněného rozsahu dokazování i další důkazy, které z průběhu dokazování  vyplynou, a proto na soudu prvního stupně bude, aby účelně se zřetelem na výše  rozvedené zásady uvážil nutnost jejich provedení i přesto, že je při současném  stavu řízení Nejvyšší soud provést neuložil.     



 P o u č e n í :	Proti rozhodnutí o dovolání není s výjimkou obnovy  řízení opravný   prostředek přípustný (§ 265n tr. ř.).                                                                                                     

