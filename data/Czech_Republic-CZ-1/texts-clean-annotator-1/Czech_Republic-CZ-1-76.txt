 



 I.  Dovolání se zamítá. II Žalobce je povinen zaplatit J. B. na náhradě nákladů dovolacího řízení  částku 2.160,- Kč, do tří dnů od právní moci tohoto rozsudku, k rukám Jana  Kozáka, advokáta se sídlem v Olomouci, Riegrova 12. 



 



 Nejvyšší státní zástupkyně podala z podnětu žalované 1) k Okresnímu soudu v  Berouně (dále jen „soud prvního stupně“) žalobu na popření otcovství podle  ustanovení § 62 zákona č. 94/1963 Sb., o rodině (dále jen „zákon o rodině“),  neboť považovala za vyloučené, že by zesnulý Z. Z. byl biologickým otcem dítěte  a dospěla k názoru, že zájem dítěte vyžaduje popření otcovství matrikového  otce. Žalovaná 1) s žalobou souhlasila, neboť se domnívá, že jejím biologickým  otcem je zesnulý J. S. K názoru žalované 1) se připojila i žalovaná 2), matka  žalované 1). 



 Soud prvního stupně rozsudkem ze dne 26. srpna 2010, č. j. 10 C 220/2009-126,  zamítl žalobu Nejvyšší státní zástupkyně podanou dne 30. listopadu 2009, jíž se  domáhala určení, že zesnulý Z. Z. není otcem žalované 1) Z. P., z žalované 2),  matky A. Z.  



 Soud prvního stupně vyšel ze zjištění, že žalovaná 1) vyrůstala v úplné rodině  s žalovanou 2) A. Z., matkou a manželem žalované 2), zesnulým Z. Z., matrikovým  otcem. Žalovaná 1) převážnou většinu svého života považovala matrikového otce  za svého biologického otce, ten zastával v životě žalované 1) roli sociálního  otce, žalovaná 1) ho oslovovala „tati“ a její děti ho oslovovaly „dědo“. Tuto  roli v životě žalované 1) zastával nejen do doby její zletilosti, ale i v  období dospělosti, kdy ji například na svatbě vedl k oltáři. Žalovaná 1) byla  po smrti matrikového otce povolána k dědění a dědictví neodmítla. Skutečnost,  že matrikový otec není jejím biologickým otcem, se žalovaná 1) měla dozvědět až  v dospělém věku, po smrti svého matrikového otce a asi pět let před smrtí  domnělého biologického otce, J. S. Tuto informaci jí sdělila matka, žalovaná 2)  a měl jí ji potvrdit také zesnulý J. S. Ten nechtěl řešit popření a určení  otcovství, ale údajně tvrdil, že sepíše závěť, kde žalované 1) vše odkáže. Ta  dle svých slov respektovala přání J. S., a proto se určení otcovství za jeho  života nedomáhala. Podnět Nejvyšší státní zástupkyni podala poté, co zjistila,  že jí J. S. v poslední vůli nic neodkázal. Žalovaná 1) předtím J. S. znala,  občas se vídali, od dětství ho považovala za rodinného známého, ne za svého  otce. Žalovaná 1) a 2) nechaly po smrti J. S. vyhotovit test DNA, který měl  prokazovat jeho otcovství. Vzorek DNA měl být odebrán znalcem z oboru genetika  na žádost žalovaných 1) a 2) po smrti J. S. Žalovaná 1) uvedla, že má zájem  stát se právně dcerou zesnulého J. S., a to nejen z majetkových důvodů, kdy má  zájem stát se jeho dědičkou.  



 Soud prvního stupně dospěl na základě takto zjištěného skutkového stavu k  závěru, že žalobě podané Nejvyšší státní zástupkyní nelze vyhovět. Neměl za  prokázané, že by zesnulý J. S. byl skutečně biologickým otcem žalované 1),  neboť vzorek DNA nebyl získán v souladu se zákonem, a proto považoval provedený  test DNA za nepřípustný důkaz. Možností vypracování nového znaleckého posudku z  oboru genetiky se soud prvního stupně nezabýval. Vzhledem k vztahu žalované 1)  k právnímu i domnělému biologickému otci se soud prvního stupně nedomníval, že  byla naplněna podmínka zájmu dítěte ve smyslu ustanovení § 62 zákona o rodině.  Uvedení právního stavu do souladu s biologickou realitou by nebylo v zájmu  dítěte ani v případě, že by otcovství J. S. bylo prokázáno. Test otcovství tak  soud prvního stupně označil v takové situaci za nadbytečný. 



 Krajský soud v Praze (dále jen „odvolací soud“) rozsudkem ze dne 2. listopadu  2011, č. j. 25Co 203/2011-207 rozsudek soudu prvního stupně změnil jen co do  výroku o nákladech řízení, jinak rozsudek potvrdil. Odvolací soud se ztotožnil  se závěry soudu prvního stupně. Akcentoval zejména morální stránku věci a  zdůraznil, že popření otcovství nemůže být v zájmu dítěte, když žalovaná 1) po  celý život považovala zesnulého Z. Z. za svého otce a při své snaze dosáhnout  popření otcovství je fakticky vedena pouze majetkovými zájmy. Odvolací soud  také vyjádřil názor, že žalovaná 1) vůbec nemůže být považována za dítě ve  smyslu § 62 zákona o rodině, neboť není dítětem nezletilým. Odvolací soud  shodně se soudem prvního stupně vyhodnotil, že pořízený test DNA je jako důkaz  nepřípustný.  



 Proti rozsudku odvolacího soudu podal Nejvyšší státní zástupce (dále jen  „dovolatel“) řádné a včasné dovolání podle § 237 odst. 1 písm. c) zákona č.  99/1963 Sb., občanský soudní řád (dále jen „o.s.ř.“), přičemž dovolací důvod  shledává dovolatel jak v tom, že je řízení zatíženo vadou, která mohla mít za  následek nesprávné rozhodnutí ve věci podle § 241a odst. 2 písm. a) o.s.ř., tak  v nesprávném právním posouzení věci podle § 241a odst. 2 písm. b) o.s.ř.  Dovolatel vymezil dvě otázky zásadního právního významu: 1) zda dítětem ve  smyslu § 62 zákona o rodině může být jen fyzická osoba, která dosud nenabyla  zletilosti a 2) zda mohou existenci zájmu dítěte na podání žaloby podle § 62  zákona o rodině přezkoumávat obecné soudy. Podle dovolatele si soud obě tyto  otázky nesprávně vyložil. Dovolatel se domnívá, že pojmem dítě použitým v § 62  zákona o rodině se rozumí potomek v řadě přímé. Jiný výklad by byl dle  dovolatele odepřením účinného právního prostředku ve smyslu čl. 13 Úmluvy o  ochraně lidských práv a základních svobod (dále jen „Úmluva“). Dovolatel se  dále domnívá, že je jeho výhradním oprávněním posuzovat splnění zákonem  stanovené podmínky zájmu dítěte na podání žaloby. Dovolatel také uvedl, že  odvolací soud zatížil řízení vadou, která mohla mít za následek nesprávné  rozhodnutí ve věci, když se nezabýval možností existence případných dochovaných  biologických vzorků zesnulého Z. Z. a zesnulého J. S., které by mohly být  využitelné pro srovnávací genetickou analýzu ve vztahu k žalované 1). S ohledem  na výše uvedené dovolatel navrhl zrušit rozsudek odvolacího soudu a vrátit věc  tomuto soudu k dalšímu řízení. 



 Vedlejší účastnice ve vyjádření k dovolání uvedla, že podle jejího názoru je  dovolání nepřípustné, neboť dovolatel nepodal odvolání proti rozsudku soudu  prvního stupně, ani se k odvolání nevyjádřil, řízení před odvolacím soudem se  nezúčastnil a v podstatě tak akceptoval zamítavé rozhodnutí soudu prvního  stupně. Vedlejší účastnice nepovažuje otázky vymezené Nejvyšším státním  zástupcem za otázky zásadního právního významu. Domnívá se, že jedinou otázkou  zásadního právního významu v předmětném sporu je, kdo nese důkazní břemeno a  jaké skutečnosti je třeba prokázat, aby mohlo být vyhověno návrhu na popření  otcovství. Dále vyjádřila svůj názor, že Nejvyšší státní zástupce je oprávněn  posoudit splnění podmínek pro podání návrhu na popření otcovství podle zákona o  rodině, neztotožňuje se však s názorem, že by obecné soudy nemohly přezkoumávat  zájem dítěte. Vedlejší účastnice odkazuje na nález Ústavního soudu ze dne 18.  listopadu 2010, sp. zn. II. ÚS 405/09 a plenární nález Ústavního soudu ze dne  8. července 2010, sp. zn. Pl. ÚS 15/09. S ohledem na vše výše uvedené vedlejší  účastnice navrhla, aby dovolací soud dovolání odmítnul a zavázal dovolatele k  úhradě nákladů dovolacího řízení.    



 Nejvyšší soud České republiky jako soud dovolací (§ 10a o.s.ř.) věc projednal  podle zákona č. 99/1963 Sb., občanský soudní řád, ve znění účinném od 1.7.2009  (dále jen „o.s.ř.“) a po zjištění, že dovolání proti pravomocnému rozsudku  odvolacího soudu bylo podáno oprávněnou osobou (účastníkem  řízení) ve lhůtě  uvedené v ustanovení § 240 odst. 1 o.s.ř., se nejprve zabýval otázkou  přípustnosti dovolání. 



 Dovoláním lze napadnout pravomocná rozhodnutí odvolacího soudu, pokud to zákon  připouští (§ 236 odst. 1 o.s.ř.). 



 Dovolání je přípustné proti rozsudku odvolacího soudu a proti usnesení  odvolacího soudu, jimiž bylo změněno rozhodnutí soudu prvního stupně ve věci  samé [§ 237 odst. 1 písm. a) o.s.ř.], jimiž bylo potvrzeno rozhodnutí soudu  prvního stupně, kterým soud prvního stupně rozhodl ve věci samé jinak než v  dřívějším rozsudku (usnesení) proto, že byl vázán právním názorem odvolacího  soudu, který dřívější rozhodnutí zrušil [§ 237 odst. 1 písm. b) o.s.ř.], nebo  jimiž bylo potvrzeno rozhodnutí soudu prvního stupně, jestliže dovolání není  přípustné podle ustanovení § 237 odst. 1 písm. b) o.s.ř. a jestliže dovolací  soud dospěje k závěru, že napadené rozhodnutí má ve věci samé po právní stránce  zásadní význam [§ 237 odst. 1 písm. c) o.s.ř.]. 



 Podle § 237 odst. 2 písm. b) o.s.ř. dovolání podle odstavce 1 není přípustné ve  věcech upravených zákonem o rodině, ledaže jde o rozsudek o omezení nebo  zbavení rodičovské zodpovědnosti nebo pozastavení jejího výkonu, o určení  (popření) rodičovství nebo o nezrušitelné osvojení. 



 Žalobce dovoláním napadá rozsudek odvolacího soudu, jímž byl potvrzen rozsudek  soudu prvního stupně ve věci samé. Podle ustanovení § 237 odst. 1 písm. b)  o.s.ř. dovolání není přípustné, a to již proto, že ve věci samé nebylo soudem  prvního stupně vydáno rozhodnutí, které by bylo odvolacím soudem zrušeno.  Dovolání žalobce proti rozsudku odvolacího soudu tedy může být přípustné jen  při splnění předpokladů uvedených v ustanovení § 237 odst. 1 písm. c) o.s.ř. Rozhodnutí odvolacího soudu má po právní stránce zásadní význam ve smyslu  ustanovení § 237 odst. 1 písm. c) o.s.ř. zejména tehdy, řeší-li právní otázku,  která v rozhodování dovolacího soudu dosud nebyla vyřešena nebo která je  odvolacími soudy nebo dovolacím soudem rozhodována rozdílně, nebo řeší-li  právní otázku v rozporu s hmotným právem [§ 237 odst. 3 o.s.ř.].  



 Dovolací soud je při přezkoumání rozhodnutí odvolacího soudu zásadně vázán  uplatněnými dovolacími důvody (srov. § 242 odst. 3 o.s.ř.); vyplývá z toho mimo  jiné, že při zkoumání, zda napadené rozhodnutí odvolacího soudu má ve smyslu  ustanovení § 237 odst. 3 o.s.ř. ve věci samé po právní stránce zásadní právní  význam, může posuzovat jen takové právní otázky, které dovolatel v dovolání  označil.  



 Přípustnost dovolání podle ustanovení § 237 odst. 1 písm. c) o.s.ř. není  založena již tím, že dovolatel tvrdí, že napadené rozhodnutí odvolacího soudu  má ve věci samé po právní stránce zásadní význam. Přípustnost dovolání nastává  tehdy, jestliže dovolací soud za použití hledisek, příkladmo uvedených v  ustanovení § 237 odst. 3 o.s.ř., dospěje k závěru, že napadené rozhodnutí  odvolacího soudu ve věci samé po právní stránce zásadní význam skutečně má. Dovolací soud se k námitce vedlejšího účastníka nejdříve zabýval posouzením  subjektivní přípustnosti dovolání. K podání dovolání je totiž oprávněn pouze  ten účastník, v jehož poměrech rozhodnutím odvolacího soudu nastala újma  (jakkoli nepatrná) odstranitelná tím, že dovolací soud toto rozhodnutí zruší  (shodně srov. např. též usnesení Nejvyššího soudu ze dne 29. července 1999, sp.  zn. 20 Cdo 1760/98, uveřejněné v časopise Soudní judikatura číslo 1, ročník  2000, pod číslem 7, jakož i mnohá další rozhodnutí Nejvyššího soudu). V  stanovisku ze dne 8. 12. 1993, sp. zn. Cpj 136/93, uveřejněném ve Sbírce  soudních rozhodnutí a stanovisek pod R 42/1994, Vrchní soud vyložil, že v  řízení o popření otcovství zahájeném k návrhu generálního prokurátora podle  ustanovení § 62 zák. o rod. je generální prokurátor (resp. Nejvyšší státní  zástupce) účastníkem řízení. Bylo-li návrhu vyhověno, není oprávněn podat proti  rozsudku soudu prvního stupně odvolání.  



 Jestliže tedy rozhodnutím odvolacího soudu nebylo vyhověno žalobě Nejvyššího  státního zástupce na popření otcovství, nelze mu upřít subjektivní legitimaci k  podání dovolání, a to i když dovolatel nepodal odvolání proti rozsudku soudu  prvního stupně. Nerozhodné je i to, že jak dovolatel v procesním postavení  žalobce, tak i odvolatelka v postavení žalovaného, se domáhají téhož (popření  otcovství), neboť jejich procesní postavení je přímo upraveno zákonem (§ 62  odst. 2 věta před středníkem zákona o rodině). 



 Dovolací soud se dále zabýval posouzením přípustnosti z hlediska ustanovení §  237 odst. 1 písm. c) o.s.ř. Dovolatelem označená otázka zásadního právního  významu, zda v řízení o popření otcovství podle ustanovení § 62 zákona o rodině  je soud oprávněn zkoumat zájem dítěte na popření otcovství nemůže založit  přípustnost dovolání, neboť v rozhodovací činnosti Nejvyššího soudu již byla  vyřešena. V rozsudku ze dne 26. 4. 2012, sp. zn. 30 Cdo 3430/2011, uveřejněném  ve Sbírce soudních rozhodnutí a stanovisek pod R 102/2012 Nejvyšší soud  vyslovil a odůvodnil závěr, že v řízení o popření otcovství zahájeném na návrh  Nejvyššího státního zástupce podle § 62 zákona o rodině je soud oprávněn  zkoumat zájem dítěte na popření otcovství. Z odůvodnění rozhodnutí soudů obou  stupňů je přitom zřejmé, že postupovaly v souladu s R 102/2012. 



 Další dovolatelem vymezená otázka zásadního právního významu, zda dítětem ve  smyslu § 62 zákona o rodině může být jen fyzická osoba, která nedosáhla  zletilosti, nebyla dosud v rozhodování dovolacího soudu ve své úplnosti  vyřešena. Protože dovolatel namítá nesprávné vyřešení této otázky a protože  posouzení této otázky bylo pro rozhodnutí projednávané věci významné  (určující), představuje napadený rozsudek odvolacího soudu rozhodnutí, které má  po právní stránce zásadní význam. Dovolací soud proto dospěl k závěru, že  dovolání žalobce proti rozsudku odvolacího soudu je podle ustanovení § 237  odst. 1 písm. c) o.s.ř. přípustné. 



 Po přezkoumání rozsudku odvolacího soudu ve smyslu ustanovení § 242 o.s.ř.,  které provedl bez jednání (§ 243a odst. 1 věta první o.s.ř.), Nejvyšší soud  dospěl k závěru, že dovolání není opodstatněné. 



 Dovolatel polemizuje s právním posouzením odvolacího soudu, že ustanovení § 62  zákona o rodině na posuzovanou věc nedopadá, neboť první žalovaná je již „dávno  zletilá“. Oporu pro takový závěr dovolací soud v citovaném ustanovení skutečně  neshledává. Zákon o rodině z hlediska ratione personae nestanoví jednoznačně  meze svého užití. Například v ustanovení § 31 hovoří o nezletilém dítěti, o  zletilých dětech pojednává např. v ustanovení § 86 odst. 3, většinově však  hypotézy jednotlivých norem hovoří pouze o dětech jako v § 62. Není-li  gramatický výklad dostatečný, je třeba přistoupit k účeloslovnému výkladu  předmětné normy. Smyslem ustanovení § 62 zákona o rodině je uvedení právního  stavu do souladu se stavem faktickým, na kterém může mít zájem i zletilé dítě,  jakkoliv takový případ bude spíše výjimečný. Jak se totiž podává z judikatury  ESLP, právo znát své příbuzné se v každém případě nachází v poli působnosti  pojmu "soukromý život", který zahrnuje důležité aspekty osobní identity, z níž  identita rodiče tvoří jednu její součást. V projednávané věci se proto uplatní  ustanovení čl. 8 Úmluvy o ochraně lidských práv a základních svobod ve znění  pozdějších předpisů (sdělení federálního ministerstva zahraničních věci č.  209/1992 Sb. ,dále jen „Úmluva“) (srov. též věci Keegan proti Irsku, 26. května  1994, č. 16969/90, Nylund proti Finsku, 29. června 1999, č.27110/95, Odi?vre  proti Francii, 13. února 2003, č. 42326/98). 



 V takovém případě však nelze bez dalšího postupovat zcela stejně jako v  případech dětí nezletilých a považovat zájem dítěte za přední hledisko (a  primary consideration, srov. rozsudek Nejvyššího soudu ze dne 26. 4. 2012, sp.  zn. 30 Cdo 3430/2011, uveřejněný ve Sbírce soudních rozhodnutí a stanovisek pod  R 102/2012). Tento požadavek totiž plyne z Úmluvy o právech dítěte (sdělení  Federálního ministerstva zahraničních věcí č. 104/1991 Sb., dále jen „Úmluva o  právech dítěte“), která však dle článku 1 dopadá pouze na děti do 18 let věku a  je jako takový výrazem nutnosti zvýšené ochrany nezletilého dítěte. V případě  zletilého dítěte jsou jeho zájmy zásadně rovnocenné zájmům ostatních účastníků,  aniž by se zletilé dítě mohlo dovolávat vysokého standardu založeného Úmluvou o  právech dítěte a není důvodu, aby test proporcionality zásahu do práva na  soukromý život nebyl aplikován ve své obvyklé podobě. Vedle zájmu zletilého  dítěte je proto třeba stejně pečlivě vážit a stejnou váhu přiznat také zájmům  dalších osob, které by mohly být takovým rozhodnutím dotčeny. V přezkoumávané  věci jde zejména o zájem vedlejšího účastníka, který je matrikovým potomkem J.  S., neboť popření otcovství k matrikovému otci žalované 1) by zároveň otevřelo  cestu k určení otcovství J. S. k žalované 1) (srov. rozsudek Nejvyššího soudu  ze dne 14. 7. 2010, sp. zn. 21 Cdo 298/2010). 



 I za předpokladu, že by však zájem dítěte na popření otcovství byl dán, byl by  takový závěr relevantní výhradně tehdy, bylo-li by otcovství stávajícího  matrikového otce vyloučeno. V rozsudku ze dne 22. června 2011, sp. zn. 21 Cdo  693/2010, Nejvyšší soud vyložil, že závažnou okolností, která je způsobilá  (sama o sobě) vyloučit otcovství muže, který souložil s matkou dítěte v době,  od níž neprošlo do narození dítěte méně než sto osmdesát a více než tři sta  dnů, je nepochybně test DNA, jestliže analýzou alel v genotypech a jejich  opakování v DNA nesdílí žalovaný muž všechny společné "otcovské" genetické  znaky. Protože k provedení testu DNA je zapotřebí odborných znalostí, ustanoví  soud k jeho provedení znalce (§ 127 o.s.ř.). V případě, že nebudou závažné  okolnosti zjištěny (prokázány), nemůže být soudem přijat závěr o vyloučení  otcovství muže, bylo-li zjištěno (prokázáno), že souložil s matkou dítěte v  době, od níž neprošlo do narození dítěte méně než sto osmdesát a více než tři  sta dnů, i kdyby byly za řízení (žalovaným mužem) namítány. Jakkoliv byly výše  uvedené závěry vztaženy k tzv. třetí domněnce otcovství (§ 54 odst. 1 a 2  zákona o rodině), uplatní se i u první – rovněž vyvratitelné domněnky –  svědčící manželu matky dítěte (ustanovení § 51 odst. 1 zákona o rodině). Otcovství matrikového otce však v přezkoumávané věci vyvráceno nebylo. Za důkaz  zpochybňující otcovství ani dovolací soud nepovažuje test DNA opatřený  žalovanou 1). Jak již Nejvyšší soud vyložil v rozsudku ze dne 21. října 1998,  sp. zn. 21 Cdo 1009/98, uveřejněném v Sbírce soudních rozhodnutí a stanovisek  pod R 39/99, navrhne-li účastník občanského soudního řízení k prokázání svých  tvrzení důkaz, který byl pořízen nebo účastníkem opatřen v rozporu s obecně  závaznými právními předpisy a jehož pořízením nebo opatřením došlo k porušení  práv jiné fyzické nebo právnické osoby, soud takový důkaz jako nepřípustný  neprovede. Rovněž Ústavní soud již opakovaně judikoval, že k omezení základních  práv či svobod, i když jejich ústavní úprava omezení mnohdy nepředpokládá, může  dojít i v případě jejich kolize. Základní je v této souvislosti maxima, podle  které základní právo či svobodu lze omezit pouze v zájmu jiného základního  práva či svobody. Při úvaze o prioritě jednoho ze dvou v kolizi se ocitajících  základních práv je nutno zkoumat, zda byly využity všechny možnosti  minimalizace zásahu do základního práva druhého. Při střetu základních práv,  které stojí na stejné úrovni, bude vždy věcí nezávislých soudů, aby s  přihlédnutím k okolnostem každého jednotlivého případu pečlivě zvážily, zda  jednomu právu nebyla neodůvodněně dána přednost před právem druhým. Tak to  ostatně stanoví i čl. 4 odst. 4 Listiny, který ukládá orgánům aplikujícím  právo, aby při této aplikaci šetřily podstatu a smysl základních práv (nález  Ústavního soudu ze dne 13. září 2006, sp. zn. I. ÚS 191/05).  



 V přezkoumávané věci předložila žalovaná 1) test DNA prokazující, že zemřelý J.  S. je jejím otcem, čímž zamýšlela vyloučit otcovství matrikového otce. Test DNA  byl vyhotoven na základě vzorku DNA, který získal znalec na žádost žalované 1)  po smrti J. S. Soud prvního stupně a soud odvolací shodně posoudily takový  důkaz jako nepřípustný. I s tímto názorem se dovolací soud ztotožnil.  Ustanovení § 15 zákona č. 40/1964 Sb., občanského zákoníku stanoví, že po smrti  fyzické osoby přísluší uplatňovat právo na ochranu její osobnosti manželu nebo  partnerovi a dětem, není-li jich, jejím rodičům. Z tohoto ustanovení je třeba  dovozovat nejen právo vymezených osob domáhat se této ochrany u soudu, ale také  jejich právo udělit (či neudělit) souhlas se zásahem do práva zemřelého na  ochranu osobnosti, pokud sám zemřelý se k této otázce za svého života již  nevyjádřil. 



 Jestliže tedy v přezkoumávané věci zůstavitel sám za svého života neurčil, jak  má být s jeho ostatky naloženo a nebyl ani získán souhlas osob oprávněných  takový souhlas udělit, bylo svévolným odběrem vzorků DNA zemřelého zasaženo do  práva na pietní ochranu osobnosti, jejíž výkon přísluší manželu a dětem zemřelé  fyzické osoby, a není-li jich, jejím rodičům (srov. rovněž rozsudek Nejvyššího  soudu ze dne 21. ledna 2008, sp. zn. 30 Cdo 3361/2007 a nález Ústavního soudu  sp. zn. II. ÚS 2268/07, ze dne 29. února 2008, uveřejněný pod N 45/48 SbNU  527). Dovolací soud tedy neshledal namítanou vadu řízení, jestliže soudy takto  získaný důkaz nepřipustily a nepřihlížely proto k němu. 



 Soud prvního stupně a soud odvolací následně přistoupily k posouzení zájmu  žalované 1) na popření otcovství matrikového otce, a to i přesto, že k tomuto  kroku obvykle soudy přistupují, až je-li spolehlivě prokázáno, že matrikový  otec není biologickým otcem dítěte. Vzhledem ke složité důkazní situaci ohledně  vyvrácení otcovství matrikového otce, kdy by bylo nutné opatřit vzorky DNA  rodinných příslušníků zemřelého, nelze takový postup považovat za nedůvodný.  Oba soudy shodně uzavřely, že za dané situace, kdy matrikový otec převážnou  část života žalované 1) zastával roli sociálního otce, plnil veškeré otcovské  povinnosti, žalovaná 1) neměla o jeho otcovství pochybnosti a dokonce po něm  dědila, není zájem žalované 1) na popření otcovství dán. S uvedenými závěry se  nelze než ztotožnit. Žalovaná 1) je ve své snaze popřít otcovství k matrikovému  otci vedena zcela zjevně pouze majetkovými zájmy, konkrétně zájmem stát se  dědičkou zemřelého J. S. Žalovaná 1) sama uvedla, že přání pana S. nezasahovat  do nastolených právních vztahů respektovala do té doby, než zjistila, že ji  neuvedl v závěti. Čistě majetkový zájem žalované 1) nelze považovat za  dostatečný důvod k zásahu do nastolených rodinných vazeb. 



  Pro takový závěr lze najít podporu o v judikatuře Evropského soudu pro lidská  práva, který ve věci Haas proti Nizozemí (rozhodnutí ze dne 13. ledna 2004, č.  36983/97) vyslovil, že právo stát se dědicem samo o sobě z článku 8 Úmluvy  nevyplývá. Podobně i ve věci Bourimi proti Nizozemí (rozhodnutí ze dne 3. října  2000, č. 28369/95) Evropský soud pro lidská práva vyslovil, že právo na rodinný  a soukromý život samo o sobě nezahrnuje právo dědit, nejsou-li dány další  významné okolnosti. Ve věci  Jäggi proti Švýcarsku (rozhodnutí ze dne 13.  června 2006, č. 58757/00) Evropský soud pro lidská práva shledal, že došlo k  porušení článku 8 Úmluvy, když stěžovateli nebylo umožněno, aby získal vzorky  DNA zemřelého za účelem provést test otcovství. V tomto případě však stěžovatel  žil celý život v konstantní nejistotě, kdo je jeho otcem. Naopak v projednávané  věci je žalovaná 1) o otcovství J. S. přesvědčena, důkaz o otcovství si  pořídila pouze pro účely soudního řízení. Evropský soud pro lidská práva navíc  v této věci uvedl, že poskytnutí vzorků DNA by nebylo nepřiměřeným zásahem do  práv dědiců mimo jiné i proto, že stěžovatel zamýšlí pouze potvrdit či vyvrátit  jeho příbuzenský vztah se zemřelý, aniž by měl v úmyslu stát se jeho dědicem.  S ohledem na to, že soudy dospěly k závěru, že zájem žalované 1) není v  projednávané věci dán, dovolatelem navrhovaný důkaz testem DNA na základě  vzorků odebraných žijícím příbuzným zemřelého J. S. nebo na základě dochovaných  vzorků DNA zemřelého neprovedly. Takový postup však nelze považovat za vadu  řízení, která by mohla mít za následek nesprávné rozhodnutí ve věci. Soudy  jasně a přesvědčivě vyložily, proč není v projednávané věci dán zájem žalované  1) na popření otcovství a takový důkaz by byl proto nadbytečný, neboť by nemohl  změnit výsledek řízení. 



 Protože rozhodnutí odvolacího soudu je ve svém výsledku správné a protože  nebylo zjištěno, že by rozsudek odvolacího soudu byl postižen vadou uvedenou v  ustanovení § 229 odst. 1, § 229 odst. 2 písm. a) a b) a § 229 odst. 3 o.s.ř. a  nebyla zjištěna jiná vada, která mohla mít za následek nesprávné rozhodnutí ve  věci, Nejvyšší soud dovolání podle ustanovení § 243b odst. 2 části věty před  středníkem o.s.ř. zamítl. 



 O náhradě nákladů dovolacího řízení bylo rozhodnuto podle § 243b odst. 5 věty  první, § 224 odst. 1 a § 146 odst. 3 o.s.ř. Žalobce je s ohledem na výsledek  řízení povinen uhradit J. B. náklady řízení, které se skládají z odměny  advokáta ve výši 1500,- Kč podle § 6 odst. 1, § 7 bod 4., § 9 odst. 1 a § 11  odst. 1 písm. k) vyhlášky č. 177/1996 Sb., o odměnách advokátů a náhradách  advokátů za poskytování právních služeb (advokátní tarif), ve znění vyhlášky č.  430/2011 Sb.,(srov. čl. II vyhlášky č. 486/2012 Sb.), za jeden úkon právní  služby, spočívající ve vyjádření se k dovolání, a z náhrady hotových výdajů ve  výši 300,- Kč podle § 2 odst. 1 a § 13 odst. 3 advokátního tarifu, to vše  zvýšeno o daň z přidané hodnoty podle § 137 odst. 3 o.s.ř., celkem tedy 2.160,-  Kč. Proti tomuto rozsudku není přípustný opravný prostředek. 





