



 Podle § 265k odst. 1 tr. řádu se usnesení Krajského soudu v Ostravě, pobočka v  Olomouci, ze dne 9. listopadu 2006, sp. zn. 2 To 484/2006,  z r u š u j e .   Současně se zrušuje též rozsudek Okresního soudu v Olomouci ze dne 24. července  2006, sp. zn. 5 T 72/2006.  



 Podle § 265k odst. 2 věta druhá tr. řádu se zrušují i všechna další rozhodnutí  na zrušená rozhodnutí obsahově navazující, pokud vzhledem ke změně, k níž došlo  zrušením, pozbyla podkladu.  



 Podle § 265m odst. 1 tr. řádu se ve věci znovu rozhoduje tak, že obviněný 



 M.  W.,  



 bytem U., M. nám., okr. O. 



 s e   u z n á v á   v i n n ý m,   ž e  



 v době nejméně od února 2003 do 22. března 2006 ve společně obývaném bytě v  obci U. na ul. B., okr. O., opakovaně slovně a fyzicky napadl svou matku M. W.,  které pravidelně po požití alkoholických nápojů nadával do kurev a starých  sviní, omezoval ji v užívání bytu tím, že když poškozená byla v kuchyni, tuto  musela opustit a vrátit se zpět mohla až poté, co obviněný odešel, přitom jí  vyhrožoval zabitím a křičel na ni takovým způsobem, že se tato v několika  případech zhroutila, v jednom případě ji uchopil za vlasy, přičemž jich několik  vytrhl, a dále bouchal její hlavou o skříň a nejméně v jednom případě jí  vyhrožoval uškrcením se švihadlem v ruce, když poškozená ze strachu z jeho  přítomnosti a z toho, že ji zabije, se uzamykala ve své ložnici, kde byla  nucena konat i svou potřebu do mísy,  



 tedy 



 týral osobu blízkou žijící s ním ve společně obývaném bytě a pokračoval v  páchání takového činu po delší dobu,  



 č í m ž    s p á c h a l 



 trestný čin týrání osoby žijící ve společně obývaném bytě nebo domě podle §  215a  odst. 1, 2 písm. b) tr. zák.  



 a    o d s u z u j e   s e  



 podle § 215a odst. 2 tr. zák. k trestu odnětí svobody v trvání 2 (dva) roky a 6  (šest) měsíců. Podle § 58 odst. 1 a § 60a odst. 1, 2 tr. zák. se výkon tohoto  trestu podmíněně odkládá na zkušební dobu v trvání 3 (tří) let a nad obviněným  se zároveň vyslovuje dohled.  



 Podle § 60a odst. 3 tr. zák. se obviněnému ukládá omezení, aby se ve lhůtě  podmíněného odsouzení zdržel nadměrné konzumace alkoholických nápojů. 







 Rozsudkem Okresního soudu v Olomouci ze dne 24. července 2006, č. j. 5 T  72/2006-156, byl obviněný M. W. uznán vinným  



 1) trestným činem násilí proti skupině obyvatelů a proti jednotlivci podle §  197a odst. 1 tr. zák. a trestným činem omezování osobní svobody podle § 231  odst. 1 tr. zák., 



 2) trestným činem týrání osoby žijící ve společně obývaném bytě nebo domě podle  § 215a odst. 1, 2 písm. b) tr. zák. 



 a odsouzen podle § 215a odst. 2 tr. zák. za použití § 35 odst. 1 tr. zák. k  úhrnnému trestu odnětí svobody v trvání 2 (dvou) let a 6 (šesti) měsíců. Podle  § 58 odst. 1 a § 60a odst. 1, 2 tr. zák. byl výkon trestu podmíněně odložen na  zkušební dobu v trvání 3 (tří) let a nad obviněným byl vysloven dohled. Podle §  60a odst. 3 bylo obviněnému uloženo omezení, aby se ve lhůtě podmíněného  odsouzení zdržel nadměrné konzumace alkoholických nápojů. 



 Podle skutkových zjištění soudu prvního stupně se obviněný 



 ad 1) trestného činu násilí proti skupině obyvatelů a proti jednotlivci podle §  197a odst. 1 a trestného činu omezování osobní svobody podle § 231 odst. 1 tr.  zák. dopustil tím, že v době nejméně od února 2003 do května 2004 ve společně  obývaném bytě v obci U. na ul. B., okr. O., opakovaně slovně a poté i fyzicky  napadal svou matku M. W., které pravidelně po požití alkoholických nápojů  nadával do kurev a starých sviní, omezoval ji v užívání bytu tím, že když byla  poškozená v kuchyni tuto musela opustit a vrátit se zpět mohla až poté, co  obviněný odešel, přitom jí vyhrožoval zabitím a křičel na ni takovým způsobem,  že se tato v několika případech i zhroutila a ze strachu z jeho přítomnosti a z  toho, že ji opravdu zabije, se zamykala ve své ložnici, kde byla nucena konat i  svou potřebu do mísy; 



 ad 2) trestného činu týrání osoby žijící ve společně obývaném bytě nebo domě  podle § 215a odst. 1, 2 písm. b) tr. zák. dopustil tím, že v době od června  2004 do 22. března 2006 ve společně obývaném bytě v obci U. na ul. B., okr. O.,  opakovaně slovně i fyzicky napadal svou matku M. W., které pravidelně po požití  alkoholických nápojů nadával do kurev a starých sviní, omezoval ji v užívaní  bytu tím, že když poškozená byla v kuchyni, tuto musela opustit a vrátit se  zpět mohla až poté, co obviněný odešel, přitom jí vyhrožoval zabitím a křičel  na ni takovým způsobem, že se tato v několika případech i zhroutila, v jednom  případě jí uchopil za vlasy, přičemž jich několik vytrhl, a dále bouchal její  hlavou o skříň a nejméně v jednom případě jí vyhrožoval uškrcením se švihadlem  v ruce, když poškozená ze strachu z jeho přítomnosti a z toho, že ji zabije, se  uzamykala ve své ložnici, kde byla nucena konat i svou potřebu do mísy. 



 Rozsudek soudu prvního stupně napadl obviněný odvoláním. Usnesením Krajského  soudu v Ostravě, pobočka Olomouc, ze dne 9. listopadu 2006, sp. zn. 2 To  484/2006, bylo podle § 256 odvolání obviněného jako nedůvodné zamítnuto. 



 Obviněný podal proti tomuto usnesení odvolacího soudu prostřednictvím obhájce v  zákonné lhůtě dovolání v rozsahu odpovídajícím výroku o vině i trestu. Odkázal  v něm na dovolací důvody podle § 265b odst. 1 písm. g) tr. řádu, neboť dle jeho  názoru „rozhodnutí spočívá na nesprávném právním posouzení skutku, resp.  nesprávném hmotně právním posouzení”, a § 265b odst. 1 písm. e) tr. řádu,  „neboť proti obviněnému bylo vedeno trestní stíhání, ačkoliv podle zákona bylo  nepřípustné”. V rámci dovolacího důvodu podle § 265b odst. 1 písm. e) tr. řádu  nepřípustnost trestního stíhání spatřuje v tom, že jeho trestní stíhání bylo  podmíněno souhlasem poškozené M. W., která je jeho matkou, když tento souhlas  byl v trestním řízení sice udělen, avšak dle dovolatele v rozporu s obecně  závaznými právními předpisy, tj. opětovně poté, co předtím příslušný projev  vůle směřujícím k zahájení řízení učiněn poškozenou nebyl. Poukazuje na to, že  skutek, resp. dílčí útoky pokračujícího trestného činu, pro které byl shledán  vinným, jak jsou popsány v rozsudku Okresního soudu v Olomouci ze dne 24.  července 2006, byl původně předmětem přestupkového řízení, přičemž v  přestupkovém řízení bylo jednání kvalifikováno jako přestupek proti občanskému  soužití dle § 49 zák. č. 200/1990 Sb., o přestupcích, ve znění pozdějších  předpisů. Dovolatel připomíná, že dle citovaného zákona o přestupcích se  přestupky projednávají jen na návrh postižené osoby, jejího zákonného zástupce  nebo opatrovníka, a takový návrh, resp. souhlas poškozené se zahájením  přestupkového řízení učiněn nebyl, skutky proto nebyly s ohledem na nedostatek  návrhu, resp. souhlasu poškozené projednány. Dovolatel má za to, že odepření  souhlasu, resp. nedostatek návrhu ze strany poškozené platí i pro trestní  řízení v tom směru, že pokud příslušný návrh nebo souhlas s trestním řízením  nebyl v zákonné lhůtě dán nebo byl odepřen, nelze jej udělit znovu, jak se  stalo v tomto případě. Dovolatel se domnívá, že udělení souhlasu (se zahájením  řízení) se totiž rovněž týká skutku jako takového (popsaného v příslušném  oznámení příslušnému orgánu), bez ohledu na to, zda je skutek později  kvalifikován jako přestupek nebo trestný čin a poškozená tedy souhlas k  zahájení jeho trestního stíhání platně dát nemohla, neboť takový postup by se  rovnal opětovnému udělení takového souhlasu, což je dle jeho názoru  nepřípustné. V souvislosti s naplněním druhého dovolacího důvodu dle § 265b  odst. 1 písm. g) tr. řádu poukazuje dovolatel na skutečnost, že trestní stíhání  bylo původně vedeno pro jeden skutek, v němž byl spatřován trestný čin dle §  215a odst. 1, odst. 2 písm. b) tr. zák. a později byl rozdělen podle časového  hlediska na dva skutky, téměř identicky popsané, z nichž první část jednání od  února 2003 do května 2004 byla kvalifikována jako trestné činy násilí proti  skupině obyvatelů a jednotlivci dle § 197a odst. 1 tr. zák. a omezování osobní  svobody dle § 231 odst. 1 tr. zák. Druhý skutek spáchaný po účinnosti příslušné  novely trestního zákona, vymezený obdobím od června 2004 do 22. března 2006,  byl kvalifikován jako trestný čin týrání osoby žijící ve společně obývaném bytě  nebo domě dle § 215a odst. 1, odst. 2 písm. b) tr. zák. S takovým postupem u  pokračujícího trestného činu dovolatel nesouhlasí, přičemž upozorňuje na to, že  podle právní nauky i soudní praxe mělo být jeho jednání posouzeno jako jediný  trestný čin podle § 215a odst. 1, odst. 2 písm. b) tr. zák. a nikoli jako tři  trestné činy. Domnívá se, že vzhledem k tomu, že i pro řízení dovolací platí  zásada zákazu reformationis in peius a část jeho jednání (za dobu od února 2003  do května 2004) byla již posouzena jako trestné činy násilí proti skupině  obyvatelů a jednotlivci dle § 197a odst. 1 tr. zák. a omezování osobní svobody  dle § 231 odst. l tr. zák., tj. způsobem pro něho příznivějším, bude nutno celý  skutek (celé jednání od února 2003 do 22. března 2006) posoudit v souladu s  touto zásadou jako jeden skutek a dva trestné činy - násilí proti skupině  obyvatelů a jednotlivci dle § 197a odst. 1 tr. zák. a omezování osobní svobody  dle § 231 odst. 1 tr. zák. a případně dle trestní sazby stanovené pro trestný  čin omezování osobní svobody dle § 231 odst. 1 tr. zák. stanovit druh a výměru  trestu. Dovolatel i nadále trvá na tom, že se vytýkaného jednání bez ohledu na  jeho hmotně právní posouzení nedopustil, cítí se nevinen. Dle jeho názoru se v  uvedeném případě jedná i o otázku jednoty skutku, eventuálně o založení  překážky věci rozsouzené, pokud by o části jednoho skutku bylo již rozhodnuto.  Za uvedeného stavu věci navrhuje, aby Nejvyšší soud dle § 265k odst. 1 tr. řádu  napadené usnesení Krajského soudu v Ostravě, pobočka v Olomouci, č. j. 2 To  484/2006-172, ze dne 9. listopadu 2006 zrušil, a to včetně vadného řízení  předcházejícího a dle § 2651 odst. 1 tr. řádu vrátil věc soudu prvého stupně k  novému projednání a rozhodnutí. Dále navrhl, aby dovolací soud podle § 265k  odst. 2 tr. řádu zrušil i rozhodnutí, jež na zrušená rozhodnutí obsahově  navazují, zejména rozhodnutí vydaná ve vykonávacím řízení a rozhodnutí o  povinnosti nahradit státu náklady řízení, pokud bylo o nich již rozhodnuto.  



 K dovolání obviněného se vyjádřil státní zástupce Nejvyššího státního  zastupitelství. Ve svém vyjádření uvedl, že ve vztahu k uplatněnému dovolacímu  důvodu dle § 265b odst. 1 písm. e) tr. řádu lze odkázat na rozhodnutí Krajského  soudu, ve kterém posoudil soud tuto námitku obviněného správně. Předešlé řízení  o skutkově obdobném přestupku nemůže v daném případě založit překážku věci  rozhodnuté, neboť v něm nebylo vydáno rozhodnutí, jímž by byla věc meritorně  ukončena. Absence souhlasu poškozené (resp. nedostatek návrhu poškozené) k  projednání tohoto přestupku nemá žádnou vazbu na trestní řízení. Ve vztahu k  druhému uplatněnému dovolacímu důvodu dle § 265b odst. 1 písm. g) tr. řádu  vyjádřil státní zástupce s rozhodnutím krajského soudu nesouhlas s posouzením  skutku jako dvou oddělených jednání kvalifikovaných jako tři různé delikty a  dokonce ve vícečinném souběhu, ačkoli se jednalo o jeden pokračující trestný  čin. Připomněl, že obviněný svou námitku k posouzení skutku jako tří trestných  činů uplatnil jako námitku již v odvolání avšak soud druhého stupně na ni  nereagoval. Státní zástupce považuje za neudržitelný názor, že skutek, který  zakládá pokračující trestný čin, je nutno rozdělit na dvě časová období s  ohledem na novelu zákona zavádějící novou právní kvalifikaci jednání popsaného  ve skutkové větě, přičemž úsek skutku před účinností novely se má kvalifikovat  podle staré úpravy a zbytek podle úpravy nové. Dle mínění státního zástupce při  takto homogenní trestné činnosti páchané po delší dobu může být momentem  rozdělujícím jeden skutek ve dva pouze sdělení obvinění (§ 12 odst. 11 tr.  řádu). Státní zástupce uvádí, že obžaloba, i oba ve věci činné soudy se tímto  nesprávným postupem zřejmě chtěly vyhnout tomu, že by jednání upravené zák. č.  91/2004 Sb. kvalifikovaly jako tehdy neexistující trestný čin týrání osoby  žijící ve společně obývaném bytě nebo domě podle § 215a odst. 1, odst. 2 písm.  b) tr. zák. a neuvědomily si, že v případě pokračujícího trestného činu je  trestný čin dokonán teprve posledním dílčím skutkem takového jednání a tento  okamžik je rozhodný pro právní posouzení trestného činu jako celku, bez ohledu  na to, že jeho část byla spáchána za účinnosti jiného znění trestního zákona.  Naopak, státní zástupce se neztotožnil s námitkou odvolatele, týkající se  výkladu zásady zákazu reformace in peius. Úvaha dovolatele, dle níž by celý  skutek (čili oba nesprávně rozdělené skutky jako celek) měl být právně posouzen  jako trestné činy podle § 197a tr. zák. a § 231 odst. 1 tr. zák. naráží dle  státního zástupce na pravidla právního posouzení pokračujícího trestného činu.  Dle státního zástupce, je-li v době rozhodování soudu v zákoně obsažena  zvláštní skutková podstata, má její použití přednost před aplikací skutkových  podstat obecnějších. V úvahu tedy připadá právní posouzení opět sceleného  skutku jako trestného činu týrání osoby žijící ve společně obývaném bytě nebo  domě podle § 215a odst. 1, 2 písm. b) tr. zák., které odpovídá výše uvedeným  zákonným pravidlům a není ani v rozporu se zásadou zákazu reformace in peius.  Dle státního zástupce měl být obviněný správně odsouzen pro jeden skutek (tedy  příznivěji) kvalifikovaný jako jeden z trestných činů již na jeho jednání  aplikovaných (čili nikoli méně příznivě). Státní zástupce podotýká, že v plném  rozsahu se zásada zákazu reformace in peius projeví v oblasti trestní sankce. 



 Z těchto důvodů státní zástupce navrhl, aby Nejvyšší soud v neveřejném zasedání  (§ 265r odst. 1 písm. b) tr. řádu) zrušil podle § 265k odst. 1 tr. řádu  usnesení Krajského soudu v Ostravě, pobočky v Olomouci, ze dne 9. listopadu  2006, sp. zn. 2 To 484/2006, a jemu předcházející rozsudek Okresního soudu v  Olomouci ze dne 24. července 2006, sp. zn. 5 T 72/2006, a to v celém rozsahu, a  rovněž všechna další rozhodnutí na zrušená rozhodnutí obsahově navazující,  pokud vzhledem ke změně, k níž došlo zrušením pozbyla podkladu a dále podle §  2651 odst. 1 tr. řádu přikázal Okresnímu soudu v Olomouci věc v potřebném  rozsahu znovu projednat a rozhodnout. Pro případ, že by Nejvyšší soud shledal  podmínky pro jiné rozhodnutí, vyjádřil souhlas s rozhodnutím ve věci v  neveřejném zasedání i jiným než navrženým způsobem. 	 



 Nejvyšší soud, jako soud dovolací, shledal, že dovolání je přípustné (§ 265a  odst. 1, 2 písm. a), h) tr. řádu), bylo podáno obviněným prostřednictvím  obhájce (§ 265d odst. 1 písm. b), odst. 2 tr. řádu), v zákonné lhůtě a na  místě, kde lze podání učinit (§ 265e odst. 1, 2 tr. řádu) a že splňuje  náležitosti obsahu dovolání ve smyslu § 265f odst. 1 tr. řádu. 



 Dále se zaměřil na to, zda obviněným uplatněné námitky lze skutečně považovat  za některý z důvodů dovolání podle § 265b odst. 1 tr. řádu, neboť uplatnění  námitek, které naplňují dovolací důvod, je nezbytnou podmínkou přezkumu  napadeného rozhodnutí dovolacím soudem podle § 265i odst. 3 tr. řádu. 



 Nejvyšší soud v této souvislosti zdůrazňuje, že v případě dovolacího důvodu  podle § 265b odst. 1 písm. g) tr. řádu lze dovolání podat, jestliže rozhodnutí  spočívá na nesprávném právním posouzení skutku nebo jiném nesprávném hmotně  právním posouzení. 



 Z dikce citovaného ustanovení plyne, že ve vztahu ke zjištěnému skutku je možné  dovoláním vytýkat výlučně vady právní. Zpochybnění správnosti skutkových  zjištění nelze zahrnout do zákonem vymezeného okruhu dovolacích důvodů podle §  265b tr. řádu, proto je též dovolací soud vázán skutkovými zjištěními soudu  prvního stupně, event. soudu odvolacího, a těmito soudy zjištěný skutkový stav  je pro něj východiskem pro posouzení skutku z hlediska hmotného práva. 



 V mezích uplatněného dovolacího důvodu lze namítat, že skutek, jak byl soudem  zjištěn, byl nesprávně právně kvalifikován jako trestný čin, ačkoliv o trestný  čin nejde, nebo jde o jiný trestný čin, než kterým byl obviněný uznán vinným.  Na podkladě tohoto dovolacího důvodu nelze proto přezkoumávat a hodnotit  správnost a úplnost skutkových zjištění, na nichž je napadené rozhodnutí  založeno, ani prověřovat úplnost provedeného dokazování a správnost hodnocení  důkazů ve smyslu ustanovení § 2 odst. 5, 6 tr. řádu, poněvadž tato činnost  soudu spočívá v aplikaci ustanovení procesních, nikoli hmotně právních. Tento  dovolací důvod tedy neumožňuje namítat nesprávnost skutkových zjištění ani  neúplnost provedeného dokazování. 



 Z pohledu uplatněného dovolacího důvodu podle § 265b odst. 1 písm. g) tr. řádu  shledal Nejvyšší soud relevantní námitku dovolatele, dle níž byl předmětný  skutek rozdělen podle časového hlediska na dva skutky, téměř identicky popsané,  z nichž první část jednání od února 2003 do května 2004 byla kvalifikována jako  trestné činy násilí proti skupině obyvatelů a jednotlivci dle § 197a odst. 1  tr. zák. a omezování osobní svobody dle § 231 odst. 1 tr. zák., druhý skutek  spáchaný po účinnosti příslušné novely trestního zákona, vymezený obdobím od  června 2004 do 22. března 2006, byl kvalifikován jako trestný čin týrání osoby  žijící ve společně obývaném bytě nebo domě dle § 215a odst. 1, odst. 2 písm. b)  tr. zák., přičemž dovolatel upozorňuje, že podle právní nauky i soudní praxe  mělo být jeho jednání posouzeno jako jediný trestný čin podle § 215a odst. 1  odst. 2 písm. b) tr. zák. a nikoli, jako tři trestné činy a domnívá se, že  jelikož část jeho jednání (za dobu od února 2003 do května 2004) byla již  posouzena jako trestné činy násilí proti skupině obyvatelů a jednotlivci dle §  197a odst. 1 tr. zák. a omezování osobní svobody dle § 231 odst. l tr. zák.,  tj. způsobem pro něho příznivějším, bude nutno celý skutek (celé jednání od  února 2003 do 22. března 2006) posoudit v souladu s touto zásadou jako jeden  skutek a dva trestné činy - násilí proti skupině obyvatelů a jednotlivci dle §  197a odst. 1 tr. zák. a omezování osobní svobody dle § 231 odst. 1 tr. zák. a  případně dle trestní sazby stanovené pro trestný čin omezování osobní svobody  dle § 231 odst. 1 tr. zák. stanovit druh a výměru trestu. 



 K závěru, že podané dovolání je v uvedeném ohledu důvodné, Nejvyšší soud dospěl  na podkladě těchto skutečností: 



 Z pohledu takto formulovaného dovolacího důvodu dle § 265b odst. 1 písm. g) tr.  řádu je rozhodující posouzení pojmu pokračujícího trestního činu s ohledem na  kategorii intertemporality a na zásadu zákazu retroaktivity (čl. 40 odst. 6  Listiny základních práv a svobod, § 16 odst. 1 tr. zák.). 



 Pojem pokračujícího trestného činu byl modifikován novelou trestního řádu  provedenou zákonem č. 265/2001 Sb. K jeho interpretaci konstatoval Nejvyšší  soud v rozhodnutí ze dne 12. března 2003, sp. zn. 4 Tz 2/2003, následující:  „Novela trestního řádu provedená zákonem č. 265/2001 Sb., která nabyla  účinnosti dnem 1. 1. 2002, změnila stávající pojetí skutku. Až do 31. 12. 2001  se pokračování v trestném činu považovalo za jeden skutek a za jeden trestný  čin. Novela v citovaném ustanovení § 12 odst. 12 tr. ř. stanovila, že skutkem  se rozumí též dílčí útok pokračujícího trestného činu, není-li výslovně  stanoveno jinak. Dílčí útok pokračujícího trestného činu je dílčí jednání  obviněného, zpravidla do určité míry oddělené časově i místně, pokud to dílčí  jednání je součástí souhrnu takových obdobných dílčích útoků při naplnění znaků  pokračování v trestném činu podle § 89 odst. 3 tr. zák. Pro úplnost je třeba  připomenout, že pokračováním v trestném činu se rozumí takové jednání,  jehož  jednotlivé dílčí útoky vedené jednotným záměrem naplňují stejnou skutkovou  podstatu trestného činu, jsou spojeny stejným nebo podobným způsobem provedení  a blízkou souvislostí časovou a předmětu útoku“. V rozsudku ze dne 22. ledna  2002, sp. zn. 11 Tz 294/2001, přitom Nejvyšší soud ve vztahu k vymezení  kategorií skutku a pokračujícího trestného činu uvedl: „Je třeba připomenout,  že všechny dílčí útoky pokračujícího trestného činu, pokud tomu nebrání  ustanovení § 12 odst. 11 tr. ř., představují jediný trestný čin podle trestního  zákona. Tento závěr nedoznal změny ani po 1. 1. 2002.  



 Pokračování v trestném činu je tak vymezeno čtyřmi znaky, které musí být dány  současně:  



 a) útoky musí naplňovat stejnou skutkovou podstatu,  



 b) musí být vedeny jednotným záměrem (subjektivní souvislost),  



 c) musí být spojeny stejným nebo podobným způsobem provedení,  



 d) blízkou časovou souvislostí a souvislostí v předmětu útoku (objektivní  souvislost).  



 Základní podmínkou pokračování v trestném činu tedy je, že pachatel dílčími  útoky  uskutečňuje určitý trestný čin.  



 Jak plyne z provedených skutkových zjištění nalézacího soudu v předmětné věci  jsou jednáním obviněného v období od února 2003 do 22. března 2006 bez  jakýchkoli pochybností naplněny všechny uvedené znaky pokračujícího trestného  činu.  



 Otázkou je, lze-li pod určitý pokračující trestný čin podřadit i skutek, jehož  dílčí skutky proběhly zčásti před nabytím a zčásti po nabytí účinnosti  aplikované trestněprávní úpravy, a to aniž by došlo k dotčení § 16 odst. 1 tr.  zák. Tato otázka již byla právní teorií i praxi opakovaně řešena (viz např.  Trestní právo hmotné I. – obecná část, Praha: ASPI, 2007 resp. Trestní zákon.  Komentář, šesté vydání, Praha: C. H. BECK, 2006). Vychází se z toho, že  trestnost činu se zásadně posuzuje podle doby jeho spáchání. U pokračování v  trestném činu, které z hlediska trestního práva hmotného tvoří jediný skutek,  se za dobu spáchání činu považuje okamžik, kdy byl ukončen poslední útok (kdy  se uskutečnilo poslední jednání, které tvoří s předchozím jednotu). Z toho  plyne, že pokračování v trestném činu se posuzuje podle nového, byť i  přísnějšího zákona, účinného v době ukončení trestného činu, i tehdy, když část  skutku (bez ohledu na její rozsah), spadá do doby účinnosti starého trestního  zákona, který je pro pachatele příznivější.   



 Uvedený závěr je ve shodě se stávající soudní judikaturou, dle níž pokračující  trestné činy se považují za spáchané za účinnosti nového (tzn. pozdějšího)  zákona,  pokud alespoň část takového  činu (tzn. dílčích útoků) byla spáchána  po nabytí účinnosti nového zákona. Tyto trestné činy se v celém rozsahu  spáchaného pokračování považují za spáchané za účinnosti nového, tj. pozdějšího  zákona, pokud alespoň část těchto jednání (tzn. dílčí útoky) proběhla po nabytí  účinnosti tohoto nového zákona, za předpokladu, že toto jednání bylo trestné i  podle předchozího zákona. (Rt 7/1994).  



 Je tedy zřejmé, že napadená rozhodnutí skutečně spočívají na nesprávném právním  posouzení skutku a dovolání je v tomto směru důvodné. Nejvyšší soud proto ve  smyslu § 265k odst. 1 tr. řádu napadené usnesení Krajského soudu v Ostravě,  pobočka v Olomouci ze dne 9. 11. 2006, sp. zn. 2 To 484/2006 zrušil a současně  zrušil též  rozsudek Okresního soudu v Olomouci ze dne 24. 7. 2006, sp. zn. 5 T  72/2006, jakož i všechna další rozhodnutí na zrušená rozhodnutí obsahově  navazující, pokud ke změně, k níž došlo zrušením, pozbyla podkladu.  



 Protože ve věci není potřebné provádět další dokazování a lze rozhodnout na  základě skutkového stavu, který byl nalézacím soudem správně zjištěn, mohl  Nejvyšší soud postupem podle § 265m rozhodnout ve věci rozsudkem sám. Vycházeje  z principu, že pokračování v trestném činu, je třeba z hlediska trestního práva  hmotného považovat za jeden skutek, kvalifikoval celé jednání obviněného v době  od února 2003 do 22. 3. 2006 jako jeden trestný čin týrání osoby žijící ve  společně obývaném bytě nebo domě podle § 215a odst. 1, odst. 2 písm. b) tr.  zák., protože obviněný týral osobu blízkou, žijící v ním ve společně obývaném  bytě a pokračoval v páchání takového činu po delší dobu. Uvedený závěr není,  jak se odvolatel mylně domnívá v rozporu se zákazem reformace in peius. V  předchozím řízení byl obviněný odsouzen pro dva skutky, kvalifikované jako tři  úmyslné trestné činy. Správně měl být odsouzen pro jeden skutek, kvalifikovaný  jako trestný čin týrání osoby žijící ve společně obývaném bytě nebo domě podle  § 215a odst. 1, 2 písm. b) tr. zák., tj. jako jeden z trestných činů, již na  jeho jednání aplikovaných. Je tedy zřejmé, že tato změna výroku o vině není v  neprospěch obviněného.  



 V návaznosti na postup podle § 265k odst. 1, 2 tr. řádu a po novém rozhodnutí o  vině dovolatele ve smyslu § 265m odst. 1 tr. řádu se Nejvyšší soud musel  zabývat i okolnostmi rozhodnými pro stanovení druhu a výměry trestu, který je  třeba obviněnému za činy, jimiž byl uznán vinným, uložit. Vzal přitom do úvahy  skutečnosti, které ve svých rozhodnutích hodnotily již soudy prvního a druhého  stupně (na jejich odůvodnění se pro stručnost odkazuje) a přihlédl i k účelu  trestu a zákonným hlediskům rozhodným pro druh a výměru trestu ve smyslu § 23  odst. 1 a § 31 odst. 1 tr. zák. V rámci zákonné trestní sazby podle § 215a  odst. 2 tr. zák., která činí dvě léta až osm let, Nejvyšší soud uložil  obviněnému trest odnětí svobody v trvání 2 (dva) roky a 6 (šest) měsíců, jehož  výkon podle § 58 odst. 1 a § 60a odst. 1, 2 tr. zák. podmíněně odložil na  zkušební dobu v trvání 3 (tří) let a nad obviněným zároveň vyslovil dohled.  Podle § 60a odst. 3 tr. zák. Nejvyšší soud obviněnému zároveň uložil omezení,  aby se ve lhůtě podmíněného odsouzení zdržel nadměrné konzumace alkoholických  nápojů.  



 Ve vztahu k uplatněnému dovolacímu důvodu dle § 265b odst. 1 písm. e) tr. řádu  Nejvyšší soud toliko odkazuje na rozhodnutí krajského soudu, ve kterém posoudil  soud tuto námitku obviněného správně, když konstatoval, že předešlé řízení o  skutkově obdobném přestupku nemůže v daném případě založit překážku věci  rozhodnuté, neboť v něm nebylo vydáno rozhodnutí, jímž by byla věc meritorně  ukončena. Absence souhlasu poškozené (resp. nedostatek návrhu poškozené) k  projednání tohoto přestupku přitom nemá žádnou vazbu na trestní řízení.  



 Vzhledem k výrokům tohoto rozsudku, kterým se zrušují rozhodnutí soudu prvního  stupně a odvolacího soudu a ve věci bylo znovu rozhodnuto, bylo rozhodování o  této zjevně neopodstatněné námitce bezpředmětným.  



 V souladu s ustanovením § 265r odst. 1 písm. c) tr. řádu v předmětné věci  Nejvyšší soud rozhodl v neveřejném zasedání.  



 P o u č e n í : Proti rozhodnutí o dovolání není s výjimkou obnovy řízení  opravný prostředek přípustný (§ 265n tr. řádu).   





