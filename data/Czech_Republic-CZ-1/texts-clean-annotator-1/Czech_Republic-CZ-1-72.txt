 



 I.	Rozsudek Městského soudu v Praze ze dne 17. 6. 2009, č. j. 23 Co  194/2009-155, pokud jím byl potvrzen rozsudek soudu prvního stupně v rozsahu,  ve kterém byla zamítnuta žaloba proti první žalované, se zrušuje. II.	Rozsudek Obvodního soudu pro Prahu 5 ze dne 1. 10. 2008, č. j. 7 C  395/2007-124, pokud jím byla zamítnuta žaloba proti první žalované, a ve  výrocích o nákladech řízení mezi žalobci a první žalovanou, se zrušuje a věc se  v tomto rozsahu vrací Obvodnímu soudu pro Prahu 5 k dalšímu řízení. 







	 Žalobou podanou dne 23. 7. 2007 k Obvodnímu soudu pro Prahu 5 se žalobkyně a)  domáhala na žalovaných zaplacení částky 2.823.374,325 Kč s příslušenstvím a  dále se žalobce b) domáhal na žalovaných zaplacení částky 1.065.085,665 Kč s  příslušenstvím. Uvedli, že žalované neoprávněně užily jejich podob a jmen v  reklamě propagující výrobky první žalované, tj. týdeníky Pestrý svět a Rytmus  života. Druhá žalovaná je dle zjištění žalobců zpracovatelem reklamních spotů,  které byly k propagaci výrobků první žalované vysílány na televizních stanicích  TV Nova a TV Prima. Podle žalobců se žalované bezdůvodně obohatily na úkor  žalobců, neboť první žalovaná neposkytla žalobcům úplatu za užití jejich jmen a  podob v reklamě, ačkoli by tomu tak při standardní kontraktaci bylo. Žalobci  rovněž namítli, že užití podob a jmen žalobců v reklamě bez jejich souhlasu je  protiprávním jednáním. Žalované nikdy tento souhlas neměly, ani se jej nikdy  nesnažily získat, a proto nemusely vynaložit žádné finanční prostředky na  získání souhlasu. Odpovědnost obou žalovaných je podle žalobců dána společně a  nerozdílně, když k protiprávnímu jednání došlo shodně u obou žalovaných.  



 První žalovaná namítala, že předmětné reklamní spoty byly vyrobeny a odvysílány  pouze za účelem propagace jejích produktů, týdeníků Rytmus života a Pestrý  svět, přičemž propagováno bylo vždy aktuální vydání periodika s upozorněním na  některé články, které jsou jeho obsahem. Dále zdůraznila potřebu důsledně  rozlišovat aktivní využití známé osobnosti, jejího jména či podoby v reklamě,  kdy je popularita takové osobnosti využita k propagaci určitého výrobku (jak je  tomu v případě herce J. K. a reklamy na deník AHA) od situace, o kterou jde v  projednávané věci, kdy jsou články o známých osobnostech a nosič takových  informací pouhým výrobkem, a kdy pouze tento výrobek je představován formou  reklamy. V takovém případě jsou žalobci pouze předmětem zpravodajské činnosti a  nárok na honorář jim nevzniká. Pokud jde o namítaný nedostatek souhlasu k užití  podob a jmen žalobců v reklamě, odkázala první žalovaná na zákonnou  zpravodajskou licenci dle § 12 odst. 3 obč. zák., a to s tím důsledkem, že na  straně první žalované nemohlo dojít ke vzniku bezdůvodného obohacení. 



 Druhá žalovaná namítala, že není ve věci pasivně legitimována, neboť není  zpracovatelkou předmětných reklamních spotů. V této souvislosti uvedla, že je  reklamní agenturou, která se nezabývá a nikdy nezabývala výrobou a zpracováním  reklamy, nýbrž na základě smluv uzavřených s první žalovanou pouze nakupovala  vysílací čas a prostor v rámci televizního vysílání. Dále druhá žalovaná  uvedla, že neodpovídá za podklady předávané k vysílání ani věcně ani právně a  rovněž není oprávněna ani technicky schopna do obsahu obdržených reklamních  spotů zasahovat. Druhá žalovaná rovněž namítala, že žaloba není důvodná, neboť  právem první žalované jako vydavatelky je obracet se prostřednictvím reklamy na  spotřebitele a informovat je o svých produktech. Navíc je běžnou a přípustnou  praxí, že periodika propagují i v jiných médiích své produkty se sdělením  obsahu jednotlivých článků.  



 Vrchní soud v Praze usnesením ze dne 23. 1. 2008, č.j. Ncp 3072/2007-44,  rozhodl, že k projednávání a rozhodnutí věci je v prvním stupni příslušný  Obvodní soud pro Prahu 5, neboť předmětem řízení je vydání bezdůvodného  obohacení a nikoli nárok na peněžitou satisfakci za neoprávněný zásah do  osobnostních práv.  



 Obvodní soud pro Prahu 5 rozsudkem ze dne 1. 10. 2008, č.j. 7 C 395/2007-124,  žalobu zamítl. Námitku druhé žalované ohledně nedostatku pasivní legitimace  shledal důvodnou, neboť druhá žalovaná nebyla zadavatelkou ani zpracovatelkou  předmětných reklamních spotů a na základě smlouvy o poskytování mediálních  služeb pouze zajišťovala pro první žalovanou nákup reklamního prostoru v  médiích. Neodpovídala proto za obsah reklam, které předávala do vysílání, a  nebyla oprávněna do nich zasahovat. Soud prvního stupně dále dospěl k závěru,  že žalobci neprokázali, že by se první žalovaná na jejich úkor obohatila. Vzal  za prokázané, že reklamy na předmětná čísla periodik Pestrý svět a Rytmus  života obsahovaly pouze výčet článků aktuálního čísla, aniž by o žalobcích bylo  uváděno něco nad rámec obsahu článků, s výjimkou slov a krátkých vět typu  „Šok!“ apod. nebo grafického ztvárnění, jejichž zřejmým účelem bylo zaujmout  adresáta reklamy, nikoli však klamavě informovat potenciální čtenáře. Podle  soudu prvního stupně nebylo v daném řízení namístě řešit ani pravdivost a  objektivnost těchto článků, neboť ohledně těchto skutečností mají žalobci  možnost bránit se žalobou proti zásahům do svých osobnostních práv. Soud  prvního stupně uzavřel, že žalobci časopisy vydávané první žalovanou  nepropagují a předmětné reklamní spoty ani nebudí dojem, že by tak činili. Je  podnikatelským rizikem první žalované, o kterých osobnostech ze společenského a  kulturního života bude psát a jak často, byť dlouhodobě vysoká popularita  žalobkyně a) jí do jisté míry může zaručit určitý okruh čtenářů, pokud o ní  bude psát ve svých časopisech, což je však možné říci i o jiných osobnostech. 



 K odvolání žalobců Městský soud v Praze rozsudkem ze dne 17. 6. 2009, č.j. 23  Co 194/2009-155, rozsudek soudu prvního stupně potvrdil. V odůvodnění svého  rozhodnutí uvedl, že pokud jde o obsah reklamy, pak se žalobci měli možnost  domáhat plnění, ale nikoliv žalobou na vydání bezdůvodného obohacení z  nepoctivých zdrojů. Došlo-li k zveřejnění podob žalobců a údajů o nich bez  jejich souhlasu a případné odměny, pak se měli podle odvolacího soudu domáhat  satisfakce žalobou na ochranu osobnosti. 



  



 	Oba žalobci podali dovolání proti výroku rozsudku odvolacího soudu o  potvrzení rozsudku soudu prvního stupně ve věci samé ve vztahu k první  žalované. Jeho přípustnost spatřovali v ustanovení § 237 odst. 1 písm. c)  o.s.ř., neboť jde podle jejich názoru o věc zásadního právního významu. Jako  dovolací důvod uvedli nesprávné právní posouzení věci podle § 241a odst. 2  písm. b) o.s.ř.  



 Podle dovolatelů nelze uplatněný nárok kvalifikovat jako nárok na ochranu  osobnosti, nýbrž jako nárok z bezdůvodného obohacení. Podstatou vzniku  bezdůvodného obohacení je podle dovolatelů skutečnost, že první žalovaná  použila jejich podob a jmen v reklamě na podporu prodeje svých výrobků, aniž by  za toto užití vynaložila jakékoli finanční prostředky, které by jinak nutně  musela vynaložit, neboť žalobci by v reklamě rozhodně zdarma nevystupovali.  Předmětem sporu naopak podle žalobců není otázka, zda a do jaké míry užití  jejich jmen a podob v reklamě žalobce dehonestuje. Podle dovolatelů se ve věci  jedná o bezdůvodné obohacení z nepoctivých zdrojů, neboť první žalovaná získala  majetkový prospěch způsobem, který právní řád neuznává, tj. tím, že bez  souhlasu žalobců užila jejich jmen a podob v reklamě. Vzhledem k podobě a  obsahu předmětných periodik pak jednání první žalované nemůže být kryto  zpravodajskou licencí.  



 	Dovolatelé dále dovozují, že předmětný nárok nelze posoudit jako nárok  na náhradu škody,  jelikož škodou by v daném případě byla náhrada za  neuskutečněné kontrakty, které by v důsledku neoprávněného užití podob a jmen  žalobců v reklamě první žalovanou nemohli žalobci uzavřít se třetími osobami.  



 	Zásadní právní význam dovozují dovolatelé z rozhodovací praxe obecných  soudů, které se doposud nezabývaly otázkou, do jaké míry je či není přípustná  podoba reklamy na tištěná periodika, resp. užití osobností v rámci takové  reklamy a rovněž odpovědí na otázku, o jaký právní vztah půjde v situaci, kdy  užití atributů osobnosti v takové reklamě nebude po právu. 



 	Žalované se k podanému dovolání nevyjádřily.  



  



 Nejvyšší soud jako soud dovolací (§ 10a o.s.ř.) zjistil, že dovolání je včasné,  podané oprávněnými osobami, zastoupenými advokátem a splňuje formální obsahové  znaky předepsané § 241a odst. 1 o.s.ř. 



 Vzhledem ke skutečnosti, že napadené rozhodnutí bylo vyhlášeno před dnem  účinnosti zákona č. 7/2009 Sb., dovolací soud věc s ohledem na čl. II bod 12  cit. zákona projednal podle občanského soudního řádu ve znění před 1. 7. 2009. 



 Jelikož odvolací soud potvrdil první rozsudek soudu prvního stupně v dovoláním  napadené věci, může být pří­pustnost dovolání založena jen za podmínky upravené  v § 237 odst. 1 písm. c) o.s.ř., tj. pokud dovolací soud, za použití hledisek  příkladmo uvedených v ustanovení § 237 odst. 3 o.s.ř., dospěje k závěru, že  napadené rozhodnutí je zásadního právního významu. Ten je podle § 237 odst. 3  o.s.ř. (ve znění před novelou č. 7/2009 Sb.) dán zejména tehdy, jestliže  napadené rozhodnutí řeší právní otázku, která v rozhodování dovolacího soudu  ještě nebyla řešena, která je odvolacími nebo dovolacím soudem řešena rozdílně,  nebo řeší-li právní otázku v rozporu s hmotným právem. 



 Z obsahu podaného dovolání lze dovodit dvě otázky, které v rozhodovací praxi  dovolacího soudu dosud nebyly řešeny, a které proto zakládají přípustnost  dovolání dle § 237 odst. 1 písm. c) o.s.ř.: 



 I.	Může se žalobce na základě tvrzení, že žalovanému vznikl v důsledku  zásahu do práva na ochranu osobnosti žalobce majetkový prospěch, domáhat vydání  bezdůvodného obohacení? II.	Je použití jména a podobizny fyzické osoby v reklamě na tiskové  periodikum za situace, kdy obsahem propagovaného periodika je zpravodajství o  dotčené osobě, kryto zpravodajskou licencí ve smyslu § 12 odst. 3 obč. zák.? 



  



 	Dovolání je důvodné. 







 V souzené věci žalobci svůj nárok skutkově vymezili tak, že první  žalovaná bez souhlasu žalobců použila jejich jména a podoby v reklamním spotu,  ačkoli za standardních okolností by byla nucena uzavřít s žalobci za úplatu  smlouvu o účinkování v reklamě. Dovolací soud se zabýval právní povahou takto  uplatněného nároku. 



 „Předpokladem vzniku právního vztahu z bezdůvodného obohacení je  neoprávněné získání majetkových hodnot jedním subjektem (buď se jeho majetkový  stav zvětšil, nebo – ač se tak stát nemělo – se nesnížil), a to na úkor jiného,  v jehož majetkových poměrech se tato změna negativně projevila. Újma jednoho je  v podstatě důsledkem obohacení druhého. K neoprávněnému získání prospěchu se  nevyžaduje protiprávní úkon (jako je tomu u odpovědnosti za škodu), nýbrž jde o  objektivně vzniklý stav, kdy bez právem uznaného důvodu došlo k přesunu  majetkových hodnot od jednoho subjektu k druhému.“ [srov. Škárová in: Švestka,  J., Spáčil, J., Škárová, M., Hulmák, M. a kol. Občanský zákoník I. § 1 – 459.  Komentář. 2. vydání. Praha : C. H. Beck, 2009, (dále jen „černý komentář“) s.  1325, nebo usnesení Nejvyššího soudu ze dne 11. 11. 2010, sp. zn. 28 Cdo  2368/2010, nebo ze dne 18. 2. 2009, sp. zn. 28 Cdo 4820/2008]. 



 Podle § 12 odst. 1 obč. zák. [p]ísemnosti osobní povahy, podobizny,  obrazové snímky a obrazové a zvukové záznamy týkající se fyzické osoby nebo  jejích projevů osobní povahy smějí být pořízeny nebo použity jen s jejím  svolením. Takové svolení může být fyzickou osobou uděleno úplatně nebo  bezúplatně. Úplatnost bývá obvyklá tam, kde má dojít k obchodnímu použití  chráněných statků, např. v reklamě na zboží [srov. Telec, I. in: Eliáš, K. a  kol.: Občanský zákoník. Velký akademický komentář, 1. svazek, Praha: Linde  2008, (dále jen „červený komentář“) s. 134]. To platí tím spíše u podobizen,  obrazových snímků a obrazových a zvukových záznamů známých umělců, sportovců a  dalších osob z oblasti tzv. showbyznysu, u kterých je vystupování za úplatu v  reklamě na různé produkty běžným způsobem výdělku.    4.	Užije-li tedy někdo cizí podobizny nebo jiného chráněného statku ve  smyslu § 12 odst. 1 obč. zák. pro účely propagace výrobků nebo služeb, získává  určitou majetkovou hodnotu, která odpovídá hodnotě úplaty za souhlas dotčené  osoby k takovému užití. Neobdrží-li dotčená osoba za užití chráněného statku  příslušnou úplatu, projeví se to, pokud ovšem neudělila souhlas k bezplatnému  užití, negativně v jejích majetkových poměrech. Dojde-li tedy k užití  chráněných statků pro reklamní účely, aniž by dotčená osoba obdržela úplatu za  takové užití nebo souhlasila s užitím bezplatným, lze dovodit, že tomu, kdo  chráněné statky užil, vzniká na úkor dotčené osoby bezdůvodné obohacení (srov.  k tomu např. Hajn, P.: Umělci a sportovci v reklamě. Právní rozhledy č. 2/1995,  s. 55-57; v zahraniční literatuře obdobně Schlechtriem, P. Privacy, Publicity  and Restitution of Wrongful Gains: Another New Economy. Oxford University  Comparative Law Forum 3, 2001, k dispozici na  http://ouclf.iuscomp.org/articles/schlechtriem.shtml, přistoupeno 18. 1.  2011).   



 



Podle § 451 odst. 2 obč. zák. [b]ezdůvodným obohacením je majetkový  prospěch získaný plněním bez právního důvodu, plněním z neplatného právního  úkonu nebo plněním z právního důvodu, který odpadl, jakož i majetkový prospěch  získaný z nepoctivých zdrojů. V projednávané věci bylo mezi účastníky nesporné,  že k užití podobizen žalobců došlo bez jejich souhlasu a první žalovaná si byla  jejich nesouhlasu vědoma. První žalované se tak ze strany žalobců nedostalo  žádného plnění, a to ani ve formě strpění činnosti žalované. Za této situace je  dle názoru dovolacího soudu třeba nárok žalobců podřadit pod skutkovou podstatu  bezdůvodného obohacení z nepoctivých zdrojů.  



Dle dosavadní judikatury a literatury pojem „nepoctivý zdroj“ zákon  nedefinuje; je za něj považováno takové nabytí hodnot, které není v právním  řádu uznáváno. Jde především o případy, kdy je prospěch získán trestnou  činností, nedovoleným podnikáním, spekulací (např. s cizí měnou), obchodováním  s pašovaným zbožím, popř. činností, která sice nedosahuje intenzity trestné  činnosti nebo činností z různých důvodů trestně nepostižitelnou (pro  nepříčetnost pachatele, pro amnestii apod.), která však je v rozporu s dobrými  mravy (srov. černý komentář, s. 1331., dále Zprávu Nejvyššího soudu ČSR ze dne  28. 3. 1975, sp. zn. Cpj 34/74, a Zprávu Nejvyššího soudu SSR ze dne 22. 11.  1985, sp. zn. Pls 2/85, publikované ve Sbírce soudních rozhodnutí a stanovisek  pod R 26/1975 a R 25/1986). Povinnost vydat majetkový prospěch z nepoctivých  zdrojů vzniká podle zákona tomu, kdo jej získal. Tím je ten, kdo svou činností  nabyl majetkový prospěch na úkor jiného takovým způsobem, který není v právním  řádu uznaným důvodem nabývání majetkových hodnot. […] Jinými slovy řečeno,  věcná legitimace (ať už aktivní či pasivní) v případě bezdůvodného obohacení  získaného ve formě majetkového prospěchu z nepoctivých zdrojů je dána pouze  mezi tím, kdo jej získal činností, s níž není spojován právem uznaný důvod  nabývání hodnot, a tím, na jehož úkor byl majetkový prospěch takovým neuznaným  způsobem získán. (rozsudek Nejvyššího soudu ze dne 25. 3. 2008, sp. zn. 33 Odo  79/2006).    7.	Novější judikatura dovodila, že „vzhledem k posunu hodnotového rámce,  kdy ustanovení „starého“ práva v důsledku právní kontinuity nutno interpretovat  v souladu s principy demokratického právního státu (nález Ústavního soudu ze  dne 12. 12. 1993, Pl. ÚS 19/93, č. 14/1994 Sb.), dále z důvodu nezbytnosti  vykládat ustanovení soukromého práva ve směru rozumného uspořádání vztahů ve  společnosti a současně i s odvoláním na zásadu, že nikdo nemůže mít prospěch z  vlastního nezákonného nebo nepoctivého jednání (srov. i § 6 odst. 2 návrhu  občanského zákoníku, zveřejněného na webových stránkách Ministerstva  spravedlnosti), […] majetkový prospěch z nepoctivých zdrojů ve smyslu § 451  odst. 2 obč. zák. získá (bez ohledu na to, zda došlo k plnění) i ten, kdo  užíval či si přisvojil hodnoty vyhrazené podle práva jinému, zejména nepočínal- li si v dobré víře (srov. rozsudek Nejvyššího soudu ze dne 15. 5. 2008, sp. zn.  28 Cdo 964/2008, publikovaný v časopise Právní rozhledy č. 23/2008).  



Užije-li tedy někdo podobizny, obrazového či zvukového snímku fyzické  osoby k jiným účelům, než zahrnutým do tzv. zákonných licencí podle § 12 odst.  2 a 3 obč. zák., bez souhlasu dotčené osoby, získává hodnotu vyhrazenou podle  práva dotčené osobě způsobem, který právní řad neuznává. Takové užití je proto  nepoctivým zdrojem a tomu, kdo podobiznu nebo jiný  statek chráněný citovaným  ustanovením bez souhlasu dotčené osoby použije, vzniká na úkor dotčené osoby  bezdůvodné obohacení z nepoctivých zdrojů.  







Nepoctivost zdroje obohacení první žalované dovozují dovolatelé ze  zásahu do jejich osobnostního práva, resp. z neoprávněného užití jejich jmen a  podob v reklamě. První žalovaná namítala, že její jednání spadá pod tzv.  zpravodajskou licenci podle § 12 odst. 3 obč. zák. Pokud by tomu tak bylo,  užila by první žalovaná podobizen žalobců v souladu s právem a o bezdůvodné  obohacení z nepoctivých zdrojů by se nejednalo. 



 Podle § 12 odst. 3 obč. zák. [p]odobizny, obrazové snímky a obrazové  a zvukové záznamy [...] mohou bez svolení fyzické osoby pořídit a použít  přiměřeným způsobem též pro [...] tiskové [...] zpravodajství. Ani takové  použití však nesmí být v rozporu s oprávněnými zájmy fyzické osoby. 



Podle rozsudku Nejvyššího soudu ze dne 31. 1. 2007, sp. zn. 30 Cdo  2739/2006, je „[n]ezadatelným právem fyzické osoby […] svobodně se rozhodnout,  zda zákonem chráněných osobnostních hodnot (zde její podobizny) bude využito  např. pro komerční (reklamní) účely, tedy nad rámec zákonné licence stanovené v  § 12 odst. 2 a 3 obč. zák. Pokud se tak stane bez souhlasu této osoby, jde  zpravidla o zásah proti její chráněné osobnostní sféře se všemi atributy  závažnosti, následně většinou odůvodňujícími i přisouzení satisfakce podle  ustanovení § 13 odst. 2 obč. zák.“  Na závěru, že užití podobizen, obrazových  snímků a obrazových a zvukových záznamů pro reklamní účely je vybočením ze  zákonné zpravodajské licence, se shoduje rovněž doktrína (srov. černý komentář,  s. 181; červený komentář, s. 140; Švestka, J., Jehlička, O., Pavlík, P. a kol.  Ochrana osobnosti podle občanského práva, 3. vyd., Praha: Linde 1996, s. 318).  



Excesem ze zpravodajské licence je rovněž situace, kdy podobizny a  obrazové snímky fyzické osoby, pořízené původně bez vědomí dotčených osob pro  účely zpravodajství, jsou později použity v reklamě. Zatímco zásah do  osobnostního práva v podobě užití podobizen, obrazových či zvukových snímků pro  účely zpravodajství je ospravedlněn zájmem „na informování veřejnosti o věcech  oprávněného veřejného zájmu, včetně jejich kritického hodnocení“ (srov. černý  komentář, s. 181), užití uvedených statků v reklamě se takto definovanému účelu  výjimky vymyká. Reklama neslouží veřejné diskusi a svobodnému utváření názorů,  nýbrž soukromému zájmu, jmenovitě zájmu na udržení či zvýšení prodejnosti  výrobku či služby.  



Zvláštní pozornost je třeba věnovat případu, kdy předmětem reklamy  je právě časopis (noviny, televizní pořad apod.), který zpravodajství  poskytuje. Podle názoru Nejvyššího soudu lze pod zpravodajskou licenci zahrnout  rovněž přiměřený způsob propagace vydávaného periodika. Má-li být totiž naplněn  shora uvedený účel zpravodajství, musí být veřejnosti poskytnuta možnost  zjistit, že zpravodajství je poskytováno a jaký je jeho obsah. Lze tedy  připustit, aby vydavatel propagoval vydávané periodikum např. poukazem na  titulky či obsah článků v něm obsažených nebo vyobrazením titulní strany  časopisu, a to i za situace, kdy na titulní straně je podobizna osoby, o níž je  v propagovaném vydání poskytováno zpravodajství. V souladu s principem  proporcionality se však i v této situaci musí šetřit práva takové osoby. Rozsah  použití podobizen v reklamě na předmětné periodikum proto nesmí překročit míru  potřebnou pro informování veřejnosti o obsahu periodika.  Ze zpravodajské  licence však zjevně vybočuje jednání, kdy vydavatel soustavně využívá  popularity určité osoby a cíleným používáním jejích podobizen v reklamě se  snaží o zvýšení prodejnosti periodika, neboť v takovém případě se vytrácí účel  informování veřejnosti o obsahu časopisu a zůstává pouze snaha o zvýšení zisku  jeho vydavatele. Posledně popsaná situace přitom nastala v projednávané věci,  kde se podle důkazů provedených soudem prvního stupně žalobci objevili v  reklamě na časopisy vydávané žalovaným (jedná se o týdeníky) v období 3,5 roku  41krát.    



 Na shora uvedeném závěru nic nemění ani skutečnost, že žalobci jsou  tzv. osobami veřejného zájmu, které musí akceptovat větší míru kritiky než jiní  občané (srov. k tomu např. nálezy Ústavního soudu ze dne 15. 3. 2005, sp. zn.  I. ÚS 367/03, nebo ze dne 11. 11. 2005, sp. zn. I. ÚS 453/03). Citovaný výklad  osobnostních práv osob veřejného zájmu se totiž týká otázky, do jaké míry mají  takové osoby povinnost snášet veřejnou kritiku a uveřejňování informací z  jejich soukromého života, a to za účelem diskuse o věcech veřejných a  svobodného utváření názorů. Ve smyslu předchozího odstavce se však předeslaný  výklad na užití podobizen, obrazových či zvukových snímků osob veřejného zájmu  v reklamě nevztahuje. „Lze proto pokládat za oprávněný požadavek, aby se  dostalo finanční kompenzace tomu, jehož popularitu kdosi druhý využil k zvýšení  svého zisku“  (srov. Hajn, P.: Umělci a sportovci v reklamě. Právní rozhledy č.  2/1995, str. 55-57).  



 Zcela bez významu pro posouzení nepoctivosti zdroje bezdůvodného  obohacení je pak otázka, zda žalobci v reklamě aktivně vystupovali. Zásahem do  osobnostního práva žalobců je totiž již samotné užití jejich podobizen bez  jejich souhlasu v rozporu s § 12 obč. zák. Způsob užití může mít vliv nanejvýš  na určení výše prospěchu, který tak první žalovaná na úkor žalobců získala.  



Pro úplnost dovolací soud uvádí, že se v projednávané věci nezabýval  posouzením, zda obsah předmětných čísel časopisů Pestrý svět a Rytmus života  (resp. obsah předmětných článků a fotografií) zasáhl do práva žalobců na  soukromí, popř. lidskou důstojnost, neboť uvedená otázka je pro posouzení  nároku žalobců uplatněného v projednávané věci nerozhodná.  







Podle rozsudku Nejvyššího soudu ze dne 31. 7. 2003, sp. zn. 25 Cdo  1934/2001, publikované pod č. 78/2004 Sbírky soudních rozhodnutí a stanovisek,  je „sporné řízení ovládáno dispoziční zásadou, podle níž platí, že soud je  vázán žalobou (dispoziční zásada se neuplatní pouze ve věcech vyjmenovaných v  ust. § 153 odst. 2 o. s. ř.), tedy tím, jak žalobce vymezil předmět řízení;  nárok uplatněný žalobou je vymezen vylíčením rozhodujících skutkových okolností  a žalobním návrhem (petitem). Právní kvalifikace nároku, i když je v žalobě  uvedena, není pro soud závazná a soud je při rozhodování vázán zjištěným  skutkovým stavem, ne však tím, jak účastník řízení skutkový stav právně  posuzuje.“  



Podle § 13 odst. 1 obč. zák. [f]yzická osoba má právo se zejména  domáhat, aby bylo upuštěno od neoprávněných zásahů do práva na ochranu její  osobnosti, aby byly odstraněny následky těchto zásahů a aby jí bylo dáno  přiměřené zadostiučinění. Ustanovení § 13 odst. 2 obč. zák. dále rozvádí, že  [p]okud by se nejevilo postačujícím zadostiučinění podle odstavce 1 zejména  proto, že byla ve značné míře snížena důstojnost fyzické osoby nebo její  vážnost ve společnosti, má fyzická osoba též právo na náhradu nemajetkové újmy  v penězích.  



Podle § 16 obč. zák. kdo neoprávněným zásahem do práva na ochranu  osobnosti způsobí škodu, odpovídá za ni podle ustanovení tohoto zákona o  odpovědnosti za škodu. 



„Ustanovení § 16 [obč. zák] se sice zmiňuje jen o nedotčené  odpovědnosti za škodu, nicméně platí, že nedotčen zůstává též závazek vydat  bezdůvodné obohacení […], jehož bylo dosaženo neoprávněným zásahem do práva na  ochranu osobnosti“ (srov. červený komentář, s. 172, obdobně i černý komentář,  s. 225). Oba komentáře se přitom shodují v tom, že odpovědnosti za nemajetkovou  újmu [byť nahrazovanou v určitých případech v penězích] a za újmu majetkovou  [za škodu nebo bezdůvodné obohacení] se navzájem nevylučují, nýbrž uplatňují se  souběžně vedle sebe a nezávisle na sobě. Každý z odpovědnostních důvodů totiž  spočívá na jiných skutkových okolnostech a slouží k nahrazení jiného druhu  újmy, byť obě újmy vznikly na základě téhož jednání. Odpovědnost za zásah do  práva na ochranu osobnosti ve smyslu § 13 obč. zák. je založena již zásahem  samým, jestliže na straně postiženého způsobil nemajetkovou újmu, bez ohledu   na to, zda se zásah nějak projevil v majetkové sféře postiženého či původce  zásahu. Naopak v případě odpovědnosti za bezdůvodné obohacení je podmínkou  vzniku nároku neoprávněné zvětšení majetku obohaceného na úkor jiné osoby,  přičemž zásah do práva na ochranu osobnosti je toliko důvodem neoprávněnosti  zvětšení majetku obohaceného, resp. zakládá nepoctivost zdroje obohacení ve  smyslu § 451 odst. 2 i.f. o.s.ř. Protože pak každý z uvedených nároků nahrazuje  jiný druh újmy, nemá výše bezdůvodného obohacení vliv na výši přiměřeného  zadostiučinění a naopak (srov. červený komentář, s. 171).  



V projednávané věci žalobci netvrdili, že by užitím jejich jmen a  podobizen reklamě byla ve značné míře snížena jejich důstojnost nebo vážnost ve  společnosti a ani žalovanou částku neodvozovali od závažnosti zásahu do jejich  osobnostního práva tak, aby výše náhrady za nemajetkovou újmu byla této  závažnosti přiměřená. Žalobci naopak od počátku (tj. již v žalobě) tvrdili, že  užíváním jejich jmen a podob v reklamě vzniká žalovaným majetkový prospěch  spočívající v tom, že žalobcům nehradí úplatu za takové užití obvyklou, a  rovněž žalovaná částka je již v žalobě odvozena od obvyklé výše takové úplaty.  Na základě žalobních tvrzení proto nelze žalovanou částku přiznat jako náhradu  za nemajetkovou újmu ve smyslu § 13 odst. 2 obč. zák.  



 Ze shora uvedeného tak plyne, že odvolací soud věc nesprávně právně  posoudil, když dovodil, že žalobci se měli domáhat satisfakce v souvislosti se  zásahem do osobnostních práv, nikoli však plnění z bezdůvodného obohacení.  







Dle § 420 odst. 1 obč. zák. „[k]aždý odpovídá za škodu, kterou  způsobil porušením právní povinnosti.“ Současně dle § 442 odst. 1 obč. zák. se  hradí „skutečná škoda a to, co poškozenému ušlo (ušlý zisk).“ Skutečnou škodou  se přitom rozumí újma spočívající ve zmenšení majetkového stavu poškozeného,  zatímco ušlý zisk představuje nenastalé zvětšení majetku poškozeného, které  bylo možno – kdyby nebylo škodné události – důvodně očekávat s ohledem na  pravidelný běh věcí. (srov. stanovisko Nejvyššího soudu ČSSR ze dne 18. 11.  1970, sp. zn. Cpj 87/70, publikované pod č. 55/1971 Sbírky soudních rozhodnutí  a stanovisek). 



V projednávané věci nelze dovodit vznik škody. Žalobci totiž  netvrdí, že by se v důsledku zásahu do jejich osobnostního práva zmenšil jejich  majetkový stav, ani že by se v příčinné souvislosti  se zásahem nezvětšil  jejich majetek, ačkoli – kdyby zásahu nebylo – by takové zvětšení bylo možno s  ohledem na pravidelný běh věcí očekávat. Žalobci naopak tvrdí, že se domáhají  náhrady za neoprávněné užívání jejich podobizen, neboť k němu neudělili  souhlas. Náhrada za neoprávněné užívání hodnoty, která podle práva náleží  jinému (ať se jedná o věc, právo k předmětu průmyslového vlastnictví, nebo  právo udělovat souhlas k použití vlastní podobizny) není škodou, nýbrž  bezdůvodným obohacením.  



 



 Na základě uvedené argumentace dovolací soud uzavírá, že první  žalovaná tím, že bez souhlasu žalobců užila jejich podobizen a obrazových  snímků v reklamě, získala na úkor žalobců bezdůvodné obohacení z nepoctivých  zdrojů. Pro úplnost dovolací soud uvádí, že při určení výše bezdůvodného  obohacení je třeba postupovat analogicky k určování výše bezdůvodného obohacení  získaného neoprávněným užíváním cizí věci (srov. např.  rozsudek Nejvyššího  soudu ze dne 15. 06. 1999, sp. zn. 25 Cdo 2578/98, uveřejněný pod č. 53/2000  Sbírky soudních rozhodnutí a stanovisek, nebo ze dne 24. 6. 2009, sp. zn. 28  Cdo 1526/2009). Výše bezdůvodného obohacení se proto určí  s ohledem na výši  úplaty, která se osobám v postavení žalobců za užití jejich podobizen v reklamě  běžně poskytuje, s přihlédnutím k rozsahu a specifickým okolnostem užití (např.  ke skutečnosti, že vedle podobizen žalobců byly v předmětných reklamních  spotech užity i podobizny dalších osob). S ohledem na argumentaci uvedenou  shora sub d) je naopak pro stanovení výše bezdůvodného obohacení nerozhodná  skutečnost, že k užití podobizen došlo neoprávněně.  



  Z uvedených důvodů Nejvyšší soud rozsudek odvolacího soudu bez jednání (§ 243a  odst. 1 o.s.ř.) podle § 243b odst. 2 věty za středníkem o.s.ř. v rozsahu  napadeném podaným dovoláním (§ 242 odst. 1 o.s.ř.), tj. ve vztahu k první  žalované, zrušil. Protože důvody, pro které byl rozsudek odvolacího soudu  zrušen, platí i pro rozhodnutí soudu prvního stupně, zrušil Nejvyšší soud ve  stejném rozsahu i jeho rozsudek (§ 243b odst. 3 o.s.ř.) a věc mu vrátil k  dalšímu řízení. 



 Právní názor vyslovený v tomto rozsudku je závazný; v novém rozhodnutí o věci  rozhodne soud nejen o náhradě nákladů nového řízení a dovolacího řízení, ale  znovu I o nákladech původního řízení (§ 243d odst. 1 o.s.ř. ve spojení s § 226  odst. 1 o.s.ř.). 



  P o u č e n í : 



 Proti tomuto rozsudku není přípustný opravný prostředek podle občanského  soudního řádu. 





