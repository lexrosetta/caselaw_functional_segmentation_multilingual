







 Soudci  Městského  soudu  v Praze  JUDr.  Slavomír  Novák  a JUDr.  Hana Pipková  n e j s o u   v y l o u č e n i    z projednání a rozhodnutí věci vedené u Městského soudu v Praze pod sp. zn. 8 A 104/2016. 



  







Žalobou  podanou  k Městskému  soudu  v Praze  se  žalobce  domáhal  zrušení  shora uvedeného  rozhodnutí  žalovaného,  kterým  žalovaný  zamítl  odvolání  žalobce  proti  rozhodnutí Ministerstva  obrany  ze  dne  27.  2.  2015,  čj.  262002353/12/2015-7542,  kterým  ministerstvo zamítlo  žádost  žalobce  o  vydání  osvědčení  účastníka  odboje  a  odporu  proti  komunismu dle zákona  č.  262/2011  Sb.,  o  účastnících  odboje  a  odporu  proti  komunismu  (dále  „zákon č. 262/2011 Sb.”). 



Městský soud dne 9. 8. 2016 poučil žalobce o složení senátu a o možnosti podat námitku podjatosti.  Přípisem  ze  dne  11.  8.  2016  žalobce  vznesl  námitku  podjatosti  soudců JUDr. Slavomíra Nováka a JUDr. Hany Pipkové. V námitce uvedl, že oba soudci jsou uvedeni na seznamu  soudců  –  bývalých  členů  KSČ.  Podle  žalobce  zakládá  tato  skutečnost  důvod pochybovat o jejich nepodjatosti, a to se zřetelem na poměr k věci a k žalobci. Předmětem řízení je  totiž  protikomunistická  činnost  žalobce  podle  zákona  č.  262/2011  Sb.,  kterou  soudci  mají nezávisle  a  nestranně  zhodnotit.  Toto  objektivní  zhodnocení  je  u  daných  soudců  bez  dalšího vyloučeno  pro  jejich  někdejší  členství  v KSČ.  Protože  podle  §  8  odst.  1  s.  ř.  s.  stačí  pouhá pochybnost  o nepodjatosti soudce, není třeba vzhledem k členství obou soudců v KSČ uvádět další konkrétní důvody podjatosti. 



Soudci JUDr. Novák i JUDr. Pipková shodně prohlásili, že nemají žádný poměr k věci vedené u Městského soudu v Praze pod sp. zn. 8 A 104/2016, ani k jejím účastníkům nebo jejich zástupcům;  rovněž  se  nepodíleli  na  projednávání  nebo  rozhodování  věci  u  správního  orgánu nebo v předchozím soudním řízení. 



Institut  soudce  vychází  z  premisy  nezaujatosti  a nestrannosti  a  jako  takový  tvoří  pilíř demokratické  společnosti.  Proto  vyloučit  soudce  z projednávání  a  rozhodnutí  věci  postupem podle  §  8  odst.  1  s.  ř.  s.  lze  jen  výjimečně  a ze skutečně  závažných  důvodů  (blíže  k tomu viz usnesení Nejvyššího správního soudu ze dne 29. 4. 2003, čj. Nao 19/2003 – 16). 



Z ustálené judikatury  Nejvyššího  správního  soudu i  Ústavního  soudu  vyplývá, že nestrannost soudce je především subjektivní psychickou kategorií, jež vyjadřuje vnitřní vztah soudce k projednávané věci. Při posuzování námitky podjatosti je však třeba nestrannost vnímat i z hlediska objektivního, tzn. zkoumat, zda skutečně existují objektivní okolnosti, jež vyvolávají oprávněné  pochybnosti  soudce  o  jeho  nezaujatosti  v konkrétním  případě.  Jak  se  k této  otázce vyjádřil Ústavní soud, vyloučení soudce z projednávání a rozhodování ve věci má být založeno nikoliv  jen na  skutečně  prokázané  podjatosti,  ale  již  tehdy,  jestliže  lze  mít  pochybnosti o nepodjatosti konkrétního soudce; při posuzování této otázky je tedy třeba učinit úvahu, zda – s ohledem  na  okolnosti  případu  –  lze  mít  za  to,  že  by  soudce  podjatý  mohl  být  (viz  nález Ústavního  soudu  ze  dne  27. 11. 1996,  sp.  zn.  I.  ÚS  167/94,  N 127/6  SbNU  429).  Otázka podjatosti  nemůže  být  ve  všech  případech  postavena  zcela  najisto,  nicméně  rozhodovat o této otázce  je  nutno  vždy  na  základě  existujících  objektivních  skutečností,  které  vedou k subjektivním  pochybnostem  soudce.  Platí  však,  že  k  vyloučení  soudce  z projednání a rozhodnutí  věci  může  v zásadě  dojít  teprve  tehdy,  když  je  evidentní,  že  vztah  soudce  k dané věci, účastníkům nebo jejich zástupcům dosahuje takové povahy a intenzity, že i přes zákonem stanovené povinnosti nebude moci, nebo schopen, nezávisle a nestranně rozhodovat (srov. nález Ústavního soudu ze dne 3. 7. 2001, sp. zn. II. ÚS 105/01, N 98/23 SbNU 11). Podjatost soudce totiž zcela nepochybně zasahuje do ústavního principu zákonného soudce.  



Podle § 8 odst. 1 s. ř. s. jsou soudci „vyloučeni z projednávání a rozhodnutí věci, jestliže se zřetelem na  jejich  poměr  k  věci,  k  účastníkům  nebo  k  jejich  zástupcům  je  dán  důvod  pochybovat  o  jejich  nepodjatosti. Vyloučeni  jsou  též  soudci,  kteří  se  podíleli  na  projednávání  nebo  rozhodování  věci  u  správního  orgánu nebo v předchozím soudním řízení. Důvodem k vyloučení soudce nejsou okolnosti, které spočívají v postupu soudce v řízení o projednávané věci nebo v jeho rozhodování v jiných věcech.“ Z citovaného ustanovení vyplývají dva důvody  pro  vyloučení  soudce.  Důvod  vyloučení  soudce  z  projednávání  a  rozhodování  věci, na níž měl podíl v předchozím správním či soudním řízení, spočívá podle usnesení Nejvyššího správního  soudu  ze  dne  2.  9.  2004,  čj. Nao 13/2004  -  54,  č.  433/2005  Sb.  NSS,  ve  „vyjádření principu instanční oddělenosti řízení před jednotlivými funkčně příslušnými soudy jako záruky vnitřní oddělenosti soudní soustavy, a tím i práva každého na spravedlivý proces“. Dále je důvodem pro vyloučení soudce taková  míra  osobního  vztahu  k  účastníkům  či  projednávané  věci,  která  zavdává  důvod k pochybnostem o nepodjatosti soudce.  



je  dán  důvod  pochybovat  o  podjatosti  soudců  JUDr.  Nováka a JUDr. Pipkové, neboť oba byli za minulého režimu členy Komunistické strany Československa (KSČ) a posuzovaný případ se týká protikomunistické činnosti žalobce za minulého režimu podle zákona  č.  262/2011  Sb.  Podle  žalobce  není  potřeba  za  těchto  okolností  uvádět  konkrétní okolnosti  svědčící  o  možné  podjatosti  obou  soudců,  neboť  je  z povahy  věci  vyloučeno, aby soudci  s komunistickou  minulostí  dokázali  jeho  případ  objektivně  a  nestranně  posoudit. Nejvyšší správní soud žalobci nepřisvědčil. 



Ústavní  soud  se  ve  své  judikatuře  opakovaně  zabýval  tím,  zda  členství  soudce  v KSČ před 17. 11. 1989  samo  o  sobě  zavdává  důvod  pochybovat  o  soudcově  nepodjatosti při projednávání a rozhodování kauz, které mají původ v křivdách způsobených komunistickým režimem.  V usnesení  ze  dne  17.  9.  2009,  sp.  zn.  IV.  ÚS  682/09,  Ústavní  soud  zdůraznil, že „otázku, kdo není oprávněn zastávat určitou funkci v souvislosti se svou činností za minulého režimu, řeší zákon č. 451/1991 Sb., kterým se stanoví některé další předpoklady pro výkon některých funkcí ve státních orgánech  a  organizacích  České  a  Slovenské  Federativní  Republiky,  České  republiky  a Slovenské  republiky, ve znění pozdějších předpisů. Uvedený zákon zakotvuje princip, podle nějž prosté členství v KSČ není skutečností, jež by obecně vylučovala soudce z rozhodovacího procesu. Míru nezávislosti soudce (např. i s ohledem na jeho bývalé angažmá v KSČ) je tudíž nutno posuzovat v každém případě s přihlédnutím k jeho jedinečným okolnostem. Podle názoru  Ústavního  soudu  nelze  z  bývalého  členství  určité  osoby  v KSČ bez dalšího  dovozovat,  že  by  nemohla nezaujatě posoudit restituční případy, byť jde o případy, které mají - stěžovatelovými slovy - původ v zločinech komunismu“.  Na základě totožné  argumentace  Ústavní  soud  dovodil  v dalším  usnesení ze dne 27. 10.  2009,  sp. zn.  III.  ÚS  2336/08,  že  ani  případné  někdejší  členství  soudkyň příslušného senátu odvolacího soudu v předlistopadové KSČ nepředstavuje bez dalšího překážku jejich  účasti  na  rozhodování  o žalobě  na  ochranu  osobnosti,  týkající  se  tvrzených  aktivit žalobkyně v rámci justice před rokem 1989. 



K obdobnému  závěru  dospěl  Ústavní  soud  také  v nálezu  ze  dne  15.  11.  2010, sp. zn. I. ÚS 517/10, ve vztahu k soudci, který byl členem KSČ ke dni 17. 11. 1989 a který měl rozhodovat  o  poskytování  informací  o  takovém  členství  jiného  soudce.  Ani  v tomto  případě Ústavní soud nepovažoval soudce za vyloučeného za všech okolností, nýbrž odkázal na usnesení sp.  zn.  III.  ÚS  2336/08  a  uvedl,  že  případný  závěr  o  podjatosti  závisí  na  existenci  vlastního konkrétně  definovaného  zájmu  na  výsledku  řízení.  Tento  zájem  spočíval  v odkazované  věci v tom,  že  pokud  soudce  uloží  správnímu  orgánu  poskytnout  údaje  o  členství  v KSČ,  mohl  by správní  orgán  v důsledku  takového  rozhodnutí  v budoucnu  informovat  i  o  soudcově  vlastním členství v této straně.  



Ústavní  soud  však  v nálezu  sp. zn. I. ÚS 517/10  neuvedl  žádné  další  důvody  podjatosti soudce,  který byl členem KSČ  k datu  17.  11.  1989.  Rovněž  nevymezil  žádný  okruh  věcí projednávaných obecnými soudy, v nichž by tito soudci byli vyloučeni z rozhodovacího procesu. Za  dosavadního  stavu  judikatury  Ústavního  soudu  tedy  platí,  že soudce,  který  byl  ke  dni 17. 11. 1989  členem  KSČ,  je  vyloučen  z projednávání  a  rozhodnutí  jen takové  věci  související s předchozím  komunistickým  režimem,  v níž  by  se  mohlo  jednat  o rozhodnutí  ve  vlastní  věci v budoucnu a v níž by tak mohlo dojít k porušení zásady nemo est iudex in causa sua. Tento závěr přejal i Nejvyšší správní soud v usnesení ze dne 18. 1. 2011, čj. Na 102/2010 – 129.  



Ze  shora  citované  judikatury  vyplývá,  že  členství  soudce  v KSČ  před  listopadem  roku 1989  samo  o  sobě  nezakládá  důvod  pochybovat  o  jeho  podjatosti,  a  to  ani  v kauzách, které se týkají vyrovnání s předchozím komunistickým režimem. Aby mohl být soudce v takové kauze vyloučen pro podjatost, je třeba tvrdit a prokázat, že vedle samotného členství v KSČ zde existují  i  další  závažné  okolnosti,  které  zavdávají  důvod  pochybovat  o  soudcově  nepodjatosti (např. osobní a konkrétně určený zájem soudce na výsledku řízení). Námitka podjatosti vznesená v nyní posuzované věci se však zakládala výhradně na členství JUDr. Nováka a JUDr. Pipkové v předlistopadové  KSČ  a  žalobce  neuvedl  žádné  další  okolnosti,  které  by  nasvědčovaly  možné podjatosti  uvedených  soudců.  Takové  okolnosti  neplynou  ani  z  vyjádření  dotčených  soudců  či ze soudního  spisu,  a  nevyšly  ani  jinak  najevo.  Nejvyšší  správní  soud  proto  neshledal  námitku podjatosti důvodnou. 



Pro úplnost soud konstatuje, že ze soudního spisu, z námitky podjatosti ani z vyjádření námitkou  dotčených  soudců  nevyplývá,  že  by  se  podíleli  na  projednávání  a  rozhodování  věci v předchozím  správním  či  soudním  řízení.  Není  tudíž  dán  ani  druhý  ze  zákonných  důvodů pro vyloučení soudce z projednávání věci podle § 8 odst. 1 s. ř. s.  



S poukazem  na  shora  uvedené  důvody  Nejvyšší  správní  soud  rozhodl,  že  soudci Městského  soudu  v Praze  JUDr.  Slavomír  Novák  a  JUDr.  Hana  Pipková  nejsou  vyloučeni z projednání a rozhodnutí věci vedené u téhož soudu pod sp. zn. 8 A 104/2016. 



  P o u č e n í : Proti tomuto usnesení      n e j s o u   opravné prostředky přípustné. 



 

