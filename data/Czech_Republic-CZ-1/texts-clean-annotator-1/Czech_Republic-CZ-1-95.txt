 



  Podle § 265k odst. 1 tr. ř. se zrušují usnesení Vrchního soudu v Olomouci ze  dne 25. 3. 2010, sp. zn. 6 To 12/2010, a rozsudek Krajského soudu v Ostravě ze  dne 6. 1. 2010, sp. zn. 35 T 6/2009. 



 Podle § 265k odst. 2 tr. ř. se zrušují také další rozhodnutí na zrušená  rozhodnutí obsahově navazující, pokud vzhledem ke změně, k níž došlo zrušením,  pozbyla podkladu.  



 Podle § 265l odst. 1 tr. ř. se Krajskému soudu v Ostravě přikazuje, aby věc v  potřebném rozsahu znovu projednal a rozhodl. 







  Rozsudkem Krajského soudu v Ostravě ze dne 6. 1. 2010, sp. zn. 35 T 6/2009, byl  obviněný K. G. uznán vinným zločinem padělání a pozměňování (správně má být:  „pozměnění“) peněz podle § 233 odst. 2 alinea druhá tr. zákoníku č.  40/2009  Sb., dílem dokonaným (ad 2), dílem nedokonaným ve stadiu pokusu (ad 1) podle §  21 odst. 1 tr. zákoníku č. 40/2009 Sb. Za tento zločin byl podle § 233 odst. 2  tr. zákoníku odsouzen k trestu odnětí svobody v trvání 3 roků. Podle § 81 odst.  1, § 82 odst. 1 tr. zákoníku mu byl výkon trestu podmíněně odložen na zkušební  dobu 5 roků. Podle § 228 odst. 1 tr. ř. mu byla uložena povinnost nahradit  škodu společnosti VIJAR-CZ, s.r.o., Novodvorská č. 667, Frýdek-Místek ve výši  500 Kč. 



 Podkladem odsuzujícího výroku rozsudku se stalo zjištění, že obviněný K. G.  (dále jen: „obviněný“),  



 1)	dne 30. 8. 2009 v době kolem 12.30 hodin v T. v novinovém stánku na  ulici L. předložil jako úhradu nákupu cigaret zn. Viceroy v hodnotě 59 Kč  padělek bankovky nominální hodnoty 500 Kč, sériové číslo C13 018504, vzor 1997,  s úmyslem touto padělanou bankovkou zboží zaplatit a zároveň tak získat  platidla pravá, ač si byl vědom toho, že předkládá bankovku padělanou, kdy však  obsluhující prodavačka O. M. bankovku shledala podezřelou a odmítla ji  přijmout, takže obviněný uhradil zboží pravými penězi, takže majiteli  novinového stánku P. T., ul. P., T., škoda ve výši 59 Kč pouze hrozila, ale  nevznikla, 



 2)	dne 30. 8. 2009 v době kolem 17.30 hodin v T. na ulici D. v herně  „R.“, předložil k rozměnění na bankovky menší hodnoty padělek bankovky  nominální hodnoty 500 Kč, sériové číslo C13 018504, vzor 1997, s úmyslem touto  směnou získat platidla pravá, ač si byl vědom toho, že předkládá bankovku  nepravou, přičemž obsluhující servírka J. S. bankovku přijala do tržby jako  pravou, když obviněnému za ni vydala bankovky menších nominálních hodnot ve  stejné celkové hodnotě, načež obviněný hernu opustil, takto získané peníze si  ponechal a použil pro svou další potřebu, čímž majiteli herny společnosti  VIJAR-CZ, s.r.o., Novodvorská 667, Frýdek-Místek, způsobil škodu ve výši 500 Kč. 



 Vrchní soud v Olomouci usnesením ze dne 25. 3. 2010, sp. zn. 6 To 12/2010,  podle § 256 tr. ř. zamítl odvolání obviněného proti rozsudku soudu prvního  stupně jako nedůvodné.  



 Proti tomuto usnesení odvolacího soudu podal obviněný prostřednictvím své  obhájkyně včas dovolání z důvodu uvedeného v § 265b odst. 1 písm. g) tr. ř.,  které má obsahové náležitosti dovolání podle § 265f odst. 1 tr. ř. Nesprávné  právní posouzení skutku obviněný spatřuje v tom, že skutek měl být podle jeho  názoru posouzen jako přečin udávání padělaných a pozměněných peněz podle § 235  tr. zákoníku. Argumentoval tím, že rozdíl v dikci skutkové podstaty aplikované  soudy obou stupňů a skutkové podstaty přečinu podle § 235 tr. zákoníku spočívá  v tom, zda pachateli trestného činu, který padělané či pozměněné peníze udává  jako pravé, bylo těmto penězi placeno jako pravými (§ 235 tr. zákoníku) či  nikoliv (§ 233 odst. 2 alinea druhá tr. zákoníku). 



 Obviněný namítl, že znak „placení jako pravými“ nebyl v jeho trestní věci beze  zbytku naplněn. Podle názoru obviněného nelze slova zákonodárce „jimiž mu bylo  placeno jako pravými“ použitá v § 235 tr. zákoníku vykládat tak, že jde pouze o  případy v nichž bylo placeno padělanými nebo pozměněnými penězi v souvislosti  s  kupní smlouvou platnou podle občanského práva. Obviněný je přesvědčen, že  znak „placení“ je třeba posuzovat podle toho, zda peníze byly fakticky předány  jako protihodnota za jinou věc, tedy v rámci faktické směny věci za peníze. S  odkazem na § 283 tr. zákoníku uvedl, že trestní zákoník užívá termín „prodej  omamných nebo psychotropních látek“ i tehdy, když nejde o platný závazek podle  civilního práva. Obviněný v této souvislosti poukázal také na znění § 4 zák. č.  269/1919 Sb., o padělání peněz a cenných papírů, podle něhož: „Kdo padělané,  porušené nebo zlehčené peníze, jimiž mu bylo placeno jako pravými, vědomě udává  za peníze pravé nebo plné hodnoty, dopouští se přečinu a budiž potrestán  vězením od jednoho měsíce do jednoho roku“. Výkladem termínu „placení“ se  zabýval i Nejvyšší soud bývalé Československé republiky ve svém rozhodnutí ze  dne 23. 10. 1920, sp. zn. Kr II 81/20, které je uveřejněno ve Sbírce rozhodnutí  Nejvyššího soudu 1919-1948 v tzv. Vážného sbírce, číslo judikátu Vážný 285/1920  tr. podle něhož: „Placením jest rozuměti každý úkon, jímž přecházejí peníze z  držení osoby jedné dle jejího úmyslu v držení osoby jiné“. Tento výklad svědčí  argumentaci obviněného, že  z hlediska § 235 tr. zákoníku je placení nutno  posuzovat jako úkon faktický a že placení nemusí naplňovat znaky právního  úkonu. Podle obviněného je výklad pojmu „placení“ použitý soudy obou stupňů  výkladem nepřípustně restriktivním. Obviněný dodal, že nesouhlasí s argumentací  odvolacího soudu, který v souvislosti se skutkovou podstatou přečinu podle §  235 tr. zákoníku uvažuje pouze o „dovoleném prodeji“.  



 Na základě těchto důvodů obviněný navrhl, aby dovolací soud zrušil usnesení  odvolacího soudu a věc mu vrátil k novému projednání a rozhodnutí. 



 Nejvyšší státní zástupkyně navrhla v písemném vyjádření k dovolání obviněného,  aby Nejvyšší soud dovolání podle § 265i odst. 1 písm. e) tr. ř. odmítl jako  dovolání zjevně neopodstatněné. K dovolací námitce obviněného uvedla, že  specializovanou skutkovou podstatu přečinu podle § 235 tr. zákoníku lze  aplikovat pouze tehdy, pokud se platba uskutečnila v rámci vztahu, který je  právem dovolený. Při výkladu pojmu „placeno jako pravými“ je nutno vycházet  především z výkladu systematického a teleologického. 



 Nejvyšší soud neodmítl dovolání obviněného podle § 265i odst. 1 tr. ř., a proto  podle § 265i odst. 3 tr. ř. přezkoumal zákonnost a odůvodněnost těch výroků  rozhodnutí, proti nimž bylo dovolání podáno, v rozsahu a z důvodů, uvedených v  dovolání, jakož i řízení napadené části rozhodnutí předcházející. Po  přezkoumání shledal dovolání důvodným. Vycházel přitom z následujících  skutečností: 



 Zločin padělání a pozměnění peněz podle § 233 odst. 2 alinea druhá tr. zákoníku  č. 40/2009 Sb. spáchá ten, kdo padělané nebo pozměněné peníze udá jako pravé  nebo platné anebo jako peníze vyšší hodnoty.  



 Podle § 235 tr. zákoníku kdo padělané nebo pozměněné peníze, jimiž mu bylo  placeno jako pravými, udá jako pravé, bude potrestán odnětím svobody až na dvě  léta, zákazem činnosti nebo propadnutím věci nebo jiné majetkové  hodnoty.  Naplnění skutkové podstaty tohoto přečinu předpokládá, že jeho pachateli bylo  placeno padělanými nebo pozměněnými penězi za věc nebo  službu, avšak v době,  kdy mu bylo placeno uvedenými penězi, pachatel přečinu nevěděl, že je mu  placeno a že přijímá padělané nebo pozměněné peníze. 



 Odvolací soud v odůvodnění napadeného usnesení vyslovil názor, že při právním  posouzení jednání obviněného je nutno postupovat v duchu ustálené judikatury,  která nebyla prolomena ani nálezem Ústavního soudu sp. zn. IV. ÚS 38/2006.  Poukázal na to, že obviněný nepopřel, že získal padělané bankovky v hodnotě 500  Kč jako protihodnotu za určité množství pervitinu. Protože pervitin je drogou,  která nemůže být předmětem legálních občanskoprávních nebo obchodněprávních  vztahů, má charakter res extra comercium a nemůže být předmětem dovoleného  prodeje. 



 Proto ten, kdo získá, byť nevědomky, padělek bankovky, se nemůže domáhat toho,  aby jeho následné jednání spočívající v udávání takto získaných padělaných  bankovek, bylo posouzeno jako trestný čin udávání padělaných a pozměněných  peněz podle § 235 tr. zákoníku. 



 Nejvyšší soud nepřisvědčil těmto závěrům odvolacího soudu. 



 Soudy obou stupňů v odůvodnění svých rozhodnutí poukázaly na starší judikaturu,  a to rozhodnutí č. 19/1975 Sb. rozh. tr. a rozhodnutí č. 29/1982 Sb. rozh. tr.  Nejvyšší soud považuje aplikaci těchto rozhodnutí za vyloučenou, neboť tato  rozhodnutí byla vydána za jiných společenských podmínek a v současné době jsou  překonána. Soudy se dovolávaly též nálezu Ústavního soudu ze dne 19. 6. 2006,  sp. zn. IV. ÚS 38/06, publikovaného pod č. 124 Sbírky nálezů a usnesení  Ústavního soudu České republiky, ve svazku 41, ročníku 2006-II. dílu. Odvolací  soud dovodil, že výklad pojmu „placení“ ve smyslu § 235 tr. zákoníku nebyl  tímto nálezem zpochybněn. Nelze přehlédnout, že Ústavní soud se tímto nálezem  zabýval nemožností a nedovolenosti směny peněz mezi soukromými osobami, která  byla jedním z podstatných argumentů starší judikatury (zmíněné shora) pro  aplikaci ustanovení § 140 tr. zák. místo ustanovení § 141 tr. zák., přičemž  starší judikatura byla přijímána za platnosti tehdejších devizových zákonů.  Nález se výslovně zabývá obchodem s cizí měnou. Ústavní soud v tzv. právní větě  nálezu vyslovil následující názor: „V demokratickém právním státě je vyloučeno,  aby v jednom právním odvětví uznávaná realita obchodu s cizí měnou byla  považována za právem aprobovanou a v jiném odvětví práva byla chápána jako  nemožná a zakázaná. Cizí měna podle současného práva již není mezi soukromými  osobami za stanovených podmínek res extra commercium; nabude-li tedy nevědomě  jejím dovoleným prodejem padělané nebo pozměněné peníze ten, kdo je pak udá  jako pravé, nemůže se dopustit trestného činu padělání a pozměňování peněz  podle § 140 odst. 2 alinea 2 trestního zákona“. Ústavní soud tím reagoval na  rozhodnutí č. 19/1975 Sb. rozh. tr., v němž bylo uvedeno: „Koupí-li pachatel od  cizozemce cizí peníze a po zjištění, že jde o padělané peníze, udá je jako  pravé, naplní znaky padělání a pozměňování peněz podle § 140 odst. 2 alinea 2,  a nikoliv pouze znaky mírněji trestného činu udávání padělaných a pozměněných  peněz“. Je zřejmé, že ani tato rozhodnutí nevyložila pojem „placení“, ev.  „placení jako pravými“, který obsahuje nyní ustanovení § 235 tr. zákoníku.  



 Placením se obecně rozumí poskytnutí peněz jako protihodnoty za nějaké plnění.  Plněním může být i předání nějaké věci. V takovém případě jde typicky o prodej.  Pokud je předmětem prodeje droga, není přesvědčivého důvodu k tomu, aby  poskytnutí peněžní protihodnoty nebylo považováno za „placení“, třebaže jde o  prodej nelegální. O tom, zda jde při prodeji o „placení“, nemůže rozhodovat  legálnost či nelegálnost transakce, nýbrž jen to, jakou funkci při ní plní  peníze, tj. zda plní funkci všeobecného hodnotového ekvivalentu. Pak evidentně  jde o „placení“. Ostatně jak trestní zákon účinný do 31. 12. 2009 (§ 187 odst.  1), tak trestní zákoník účinný od 1. 1. 2010 (§ 283 odst. 1) při vymezení znaků  drogového trestného činu používají dikci „kdo neoprávněně … prodá“. Z toho je  zřejmé, že slovo „prodá“ předpokládá mimo jiné to, že za drogu je zaplaceno  penězi, aniž na tom cokoli mění nelegálnost prodeje. Názor, že poskytnutí  peněžní protihodnoty za věc, která má charakter rei extra commercium, není  placením, nemůže obstát. Pokud by měl být důsledně uplatňován, znamenalo by to,  že placením není poskytnutí peněžní protihodnoty ani v takových případech,  jakými jsou např. nelegální obchody se zakázanými bojovými prostředky (§ 185a  tr. zák., § 280 tr. zákoníku), s radioaktivními materiály či vysoce  nebezpečnými látkami (§ 186 tr. zák., § 281 - § 282 tr. zákoníku) atd. I z toho  je patrna neudržitelnost uvedeného názoru. Nejvyšší soud přisvědčil námitce  obviněného, že pojem „placení“ nelze vázat na platnost či neplatnost úkonu, při  němž bylo pachateli přečinu podle § 235 tr. zákoníku placeno padělanými nebo  pozměněnými penězi jako pravými. 



 Z dosud učiněných skutkových zjištění vyplývá, že obviněnému bylo placeno za  prodej pervitinu třemi padělanými bankovkami, z nichž každá měla vyznačenou  hodnotu 500 Kč. Je tedy zřejmé, že za těchto skutkových zjištění by měla  přicházet v úvahu kvalifikace činu podle § 235 tr. zákoníku.  



 Nejvyšší soud shledal, že napadené rozhodnutí spočívá na nesprávném právním  posouzení skutku, a proto zrušil napadené rozhodnutí i rozsudek soudu prvního  stupně a současně zrušil také další rozhodnutí na zrušená rozhodnutí obsahově  navazující, pokud vzhledem ke změně, k níž došlo zrušením, pozbyla podkladu.  Nejvyšší soud  poté přikázal soudu prvního stupně, aby věc v potřebném rozsahu  znovu projednal a rozhodl. Při novém projednání a rozhodnutí věcí je Krajský  soud v Ostravě vázán právním názorem, který Nejvyšší soud vyslovil v tomto  rozhodnutí (§ 265s odst. 1 tr. ř.). 



  P o u č e n í : Proti rozhodnutí o dovolání není s výjimkou obnovy řízení  opravný prostředek přípustný. 



   

