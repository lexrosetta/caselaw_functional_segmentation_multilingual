 



  Usnesení Městského soudu v Praze ze dne 11. ledna 2001, č. j. 13 Co  497/2000-558, se zrušuje a věc se vrací tomuto soudu k dalšímu řízení. 







 Městský soud v Praze jako soud odvolací usnesením ze dne 11. ledna 2001, č. j.  13 Co 497/2000-558, odmítl jako nepřípustné odvolání žalobkyně proti usnesení  Obvodního soudu pro Prahu 1 (soudu prvního stupně) ze dne 25. září 2000, č. j.  13 C 146/2000-540, jímž byl zamítnut návrh žalobkyně na opravu výroku usnesení  soudu prvního stupně ze dne 3. července 2000, č. j. 13 C 146/2000-534, o  připuštění změny žaloby. 



 Odvolací soud dovodil, že není-li ve smyslu § 202 odst. 1 písm. f/ zákona č.  99/1963 Sb., občanský soudní řád, ve znění před novelou provedenou s účinností  od 1. ledna 2001 zákonem č. 30/2000 Sb. (dále jen „o.s.ř.\"), přípustné  odvolání proti usnesení soudu prvního stupně ze dne 3. července 2000, č. j. 13  C 146/2000-534, jehož opravy se žalobkyně dožadovala, nemůže být přípustné ani  proti usnesení, jímž byl její návrh na opravu takového usnesení zamítnut, tj.  proti usnesení ze dne 25. září 2000, č. j. 13 C 146/2000-540. Proto odvolání  podle § 218 odst. 1 písm. c/ o.s.ř. odmítl jako nepřípustné, aniž přezkoumal  věcnou stránku napadeného rozhodnutí a jemu předcházející řízení. Dále dodal,  že k poškození žalobkyně nemůže dojít, neboť její podání (nazvané „předmětový  katalog - upřesnění specifikace\" o 144 stranách a předané soudu prvního stupně  u jednání dne 30. května 2000) musí být při projednávání věci vyloženo ve  smyslu § 41 odst. 2 o.s.ř. podle jeho obsahu.  



 Proti usnesení odvolacího soudu podala žalobkyně dovolání, jež - s přihlédnutím  k jeho obsahu (§ 41 odst. 2 o.s.ř.) - odůvodnila nesprávným právním posouzením  věci odvolacím soudem; uplatnila tak dovolací důvod podle § 241 odst. 3 písm.  d/ o.s.ř. V rámci zmíněného dovolacího důvodu zpochybnila správnost právního  názoru, že proti usnesení soudu prvního stupně ze dne 25. září 2000, č. j. 13 C  146/2000-540, není odvolání přípustné právě proto, že není přípustné ani proti  usnesení soudu prvního stupně ze dne 3. července 2000, č. j. 13 C 146/2000-534,  o připuštění změny žaloby. Namítla totiž, že občanský soudní řád odvolání proti  takovému usnesení nevylučuje, a proto je mohla napadnout odvoláním, jak to  vyplývá z ustanovení § 201 o.s.ř. Současně rovněž uvedla, že v ustanovení § 164  o.s.ř. je upraven „zcela samostatný procesní institut, jehož účelem je  odstranit nepřesnosti a evidentní chyby v rozhodnutí snadnějším způsobem než  prostřednictvím opravných prostředků u nadřízených soudů. Teprve po napravení  těchto nesprávností ... lze mnohdy pokračovat v řízení\". Odvolací soud tak měl  o podaném odvolání meritorně rozhodnout a nikoli je odmítnout pro  nepřípustnost. Navrhla, aby dovolací soud zrušil nejen napadené rozhodnutí  odvolacího soudu, nýbrž i rozhodnutí soudu prvního stupně, a věc vrátil soudu  prvního stupně k dalšímu řízení. 



 Nejvyšší soud České republiky jako soud dovolací (§ 10a o.s.ř.) řešil nejprve  otázku, zda o dovolání žalobkyně má rozhodnout podle občanského soudního řádu,  ve znění před novelou provedenou s účinností od 1. ledna 2001 zákonem č.  30/2000 Sb., kterým se mění zákon č. 99/1963 Sb., občanský soudní řád, ve znění  pozdějších předpisů, a některé další zákony, nebo podle občanského soudního  řádu, ve znění po uvedené novele. Pro odpověď na tuto otázku bylo podstatné, že  soud prvního stupně vydal své rozhodnutí dne 25. září 2000. Odvolací soud sice  o odvolání žalobkyně proti rozhodnutí soudu prvního stupně rozhodl až dne 11.  ledna 2001, avšak s přihlédnutím k části dvanácté, hlavě první, bodu 15. zákona  č. 30/2000 Sb. je musel projednat podle dosavadních právních předpisů, tj.  podle občanského soudního řádu, ve znění před 1. lednem 2001. Bylo-li napadené  usnesení odvolacího soudu vydáno po řízení provedeném podle dosavadních  právních předpisů (podle občanského soudního řádu, ve znění před 1. lednem  2001), dovolací soud dovolání projednal a o něm rozhodl podle zákona č. 99/1963  Sb., občanský soudní řád, ve znění před novelou provedenou zákonem č. 30/2000  Sb. - dále opět jen „o.s.ř.\" (srov. Část dvanáctou, Hlavu první, bod 17.  zákona č. 30/2000 Sb.). 



 Dovolací soud shledal, že dovolání bylo podáno včas a k tomu legitimovaným  subjektem (žalobkyní) řádně zastoupeným advokátem (§ 240 odst. 1, § 241 odst. 1  a 2 o.s.ř.), splňuje obsahové i formální náležitosti předepsané zákonem a je  přípustné, neboť směřuje proti usnesení odvolacího soudu, jímž bylo odvolání  odmítnuto (§ 238a odst. 1 písm. e/ o.s.ř.). 



 Žalobkyně nenamítá, že v řízení došlo k vadám uvedeným v ustanovení § 237 odst.  1 o.s.ř. nebo že řízení bylo postiženo jinou vadou, která mohla mít za následek  nesprávné rozhodnutí ve věci (§ 241 odst. 3 písm. a/, b/ o.s.ř.), a ani z  obsahu spisu nevyplývá, že by k některé z uvedených vad došlo. 



 Nesprávné právní posouzení věci ve smyslu ustanovení § 241 odst. 3 písm. d/  o.s.ř. může spočívat v tom, že soud na správně zjištěný skutkový stav věci  aplikoval nesprávný právní předpis, nebo že správně použitý právní předpis  nesprávně vyložil, či ze skutečností najisto postavených učinil nesprávné  právní závěry.  



 Je-li ve smyslu ustanovení § 242 odst. 1, odst. 3 věty první o.s.ř. dovolací  soud vázán uplatněným dovolacím důvodem, včetně toho, jak jej dovolatel  obsahově vymezil, pak s přihlédnutím k dovolacímu důvodu podle § 241 odst. 3  písm. d/ o.s.ř. a jeho obsahové konkretizaci půjde v dovolacím řízení o odpověď  na otázku, zda bylo v daném případě přípustné odvolání proti usnesení soudu  prvního stupně ze dne 25. září 2000, č. j. 13 C 146/2000-540. 



 Podle § 95 odst. 1 věty první o.s.ř. navrhovatel může za řízení se souhlasem  soudu měnit návrh na zahájení řízení. Podle § 202 odst. 2 písm. f/ o.s.ř.  odvolání není přípustné proti usnesení, jímž byla nebo nebyla připuštěna změna  návrhu.  



 Podle § 164 o.s.ř. ve spojení s ustanovením § 167 odst. 2 o.s.ř. předseda  senátu opraví v rozsudku (v daném případě v usnesení) kdykoliv i bez návrhu  chyby v psaní a počtech, jakož i jiné zřejmé nesprávnosti. Týká-li se oprava  výroku rozhodnutí, vydá o tom předseda senátu opravné usnesení, které doručí  účastníkům; přitom může odložit vykonatelnost rozsudku na dobu, pokud opravné  usnesení nenabude právní moci.  



 Podle § 218 odst. 1 písm. c/ o.s.ř. odvolací soud odmítne odvolání, které  směřuje proti rozhodnutí, proti němuž není odvolání přípustné. Odmítá-li  odvolací soud odvolání podle § 218 o.s.ř., není třeba nařizovat jednání (§ 214  odst. 2 písm. a/ o.s.ř.). 



 V daném případě soud prvního stupně pojal podání nazvané „předmětný katalog -  upřesnění specifikace\" o 144 stranách, předané u jednání dne 30. května 2000,  jako změnu žaloby a usnesením ze dne 3. července 2000, č. j. 13 C 146/2000-534,  změnu žaloby ve smyslu tohoto podání „dle § 95 o.s.ř.\" připustil. V písemném  vyhotovení citovaného usnesení - v souladu s ustanovením § 202 odst. 1 písm. f/  o.s.ř. - účastníky poučil, že proti němu není odvolání přípustné. Usnesením ze  dne 25. září 2000, č. j. 13 C 146/2000-540, pak zamítl návrh žalobkyně, aby  výrok usnesení ze dne 3. července 2000, č. j. 13 C 146/2000-534, byl opraven  tak, že slovní spojení „Připouští se změna žaloby\" bude nahrazeno slovním  spojením „Připouští se upřesnění žaloby\", a že v odůvodnění bude namísto slov  „změnila žalobu\" uvedeno „upřesnila žalobu\". V písemném vyhotovení zmíněného  usnesení se účastníkům dostalo poučení, že proti němu lze podat odvolání k  Městskému soudu v Praze prostřednictvím soudu prvního stupně do patnácti dnů od  jeho doručení. Odvolání proti citovanému rozhodnutí soudu prvního stupně však  odvolací soud napadeným usnesením podle § 218 odst. 1 písm. c/ o.s.ř. odmítl  jako nepřípustné. 



 Jestliže odvolací soud dovodil, že odvolání proti usnesení, jímž byl zamítnut  návrh na opravu usnesení o připuštění změny žaloby, nemůže být přípustné, není- li přípustné odvolání proti usnesení o připuštění změny žaloby, tj. proti  usnesení, jehož opravy se žalobkyně domáhala, nelze jeho postup pokládat za  správný. Z toho, že ve smyslu § 202 odst. 2 písm. f/ o.s.ř. není přípustné  odvolání proti usnesení, jímž byla nebo nebyla připuštěna změna žaloby, v daném  případě proti usnesení soudu prvního stupně ze dne 3. července 2000, č. j. 13 C  146/2000-534, nelze totiž dovozovat nepřípustnost odvolání proti usnesení, jímž  se opravuje, resp. zamítá návrh na opravu (v daném případě proti usnesení soudu  prvního stupně ze dne 25. září 2000, č. j. 13 C 146/2000-540), usnesení o  připuštění či nepřipuštění změny žaloby. Nepřípustnost odvolání proti  usnesením, vyjmenovaným v ustanovení § 202 odst. 2 o.s.ř., nelze tedy vztahovat  i na usnesení, jímž se opravuje, resp. zamítá návrh na opravu, těchto usnesení,  tj. i usnesení, jímž byla nebo nebyla připuštěna změna návrhu (§ 202 odst. 2  písm. f/ o.s.ř.). Nelze proto pokládat za správný odvolacím soudem přijatý  závěr, že odvolání proti usnesení, jímž se opravuje, resp. zamítá návrh na  opravu, rozhodnutí, je přípustné pouze tehdy, je-li přípustné rovněž proti  opravovanému rozhodnutí, a naopak přípustné není, není-li přípustné ani proti  tomuto rozhodnutí. Odvolání proti takovému usnesení je totiž přípustné bez  ohledu na to, zda je přípustné proti usnesení, jehož se týká oprava, a to  proto, že je nevylučuje ani ustanovení § 202 odst. 2 o.s.ř. a ani jiné  ustanovení občanského soudního řádu (srov. Občanský soudní řád, Komentář, 3.  vydání 1997, nakladatelství C. H. BECK, strana 427, bod 3.). Na těchto závěrech  nemůže nic změnit ani to, že usnesením soudu prvního stupně ze dne 3. července  2000, č. j. 13 C 146/2000- 534 (ve spojení s usnesením ze dne 25. září 2000, č.  j. 13 C 146/2000-540), nemůže být žalobkyni způsobena žádná újma, neboť její  podání, předložené soudu prvního stupně u jednání dne 30. května 2000, musí  soud v rozhodnutí ve věci samé posoudit ve smyslu § 41 odst. 2 o.s.ř. podle  jeho obsahu.  



 S přihlédnutím k výše uvedenému lze proto pokládat za správnou dovolací výtku,  že odvolací soud odvolání proti usnesení soudu prvního stupně odmítl (pro  nepřípustnost), a přitom se jím měl zabývat z pohledu uplatněných odvolacích  námitek. Dovolací důvod podle § 241 odst. 3 písm. d/ o.s.ř. tak byl uplatněn  důvodně. Nejvyšší soud proto podle § 243b odst. 1 části věty za středníkem,  odst. 5 o.s.ř. napadené usnesení zrušil a podle § 243b odst. 2 věty první  o.s.ř. věc vrátil odvolacímu soudu k dalšímu řízení. 



 Právní názor dovolacího soudu je pro odvolací soud závazný. O náhradě nákladů  dovolacího řízení bude rozhodnuto v rozhodnutí ve věci samé. 



 Proti tomuto usnesení není přípustný opravný prostředek. 



 

