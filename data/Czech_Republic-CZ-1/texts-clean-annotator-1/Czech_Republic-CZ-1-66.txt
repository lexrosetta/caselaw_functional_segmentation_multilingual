



 I. 	Dovolání se zamítá. II. 	Žádný z účastníků nemá právo na náhradu nákladů dovolacího řízení. 



	 	Krajský soud v Plzni (dále též jen „soud prvního stupně“) usnesením (v  pořadí druhém) ze dne 12. 10. 2007, č. j. 44 Cm 137/2005-224, rozhodl tak, že  se prohlásil za nepříslušný k projednání a rozhodnutí této věci (odst. I.  výroku), řízení v celém rozsahu zastavil (odst. II výroku), dále rozhodl o  náhradě nákladů řízení tak, že žádný z účastníků nemá právo na jejich náhradu   (odst. III. výroku), a rozhodl o vrácení soudního poplatku ve výši 99.540,- Kč  žalobkyni, a to po právní moci tohoto usnesení (odst. IV výroku usnesení). 



 	Vrchní soud v Praze jako soud odvolací usnesením ze dne 17. ledna 2008,  č. j. 8 Cmo 402/2007-254, rozhodl tak, že usnesení soudu prvního stupně v  odstavcích II, III a IV potvrdil a změnil odst. I výroku tak, že se tento  vypouští; odvolací soud dále rozhodl o náhradě nákladů odvolacího řízení tak,  že žalovaná nemá právo na jejich náhradu. 



 V odůvodnění usnesení odvolací soud zejména uvedl, že se žalobkyně žalobou  doručenou soudu prvního stupně dne 1. 12. 2005 domáhala zaplacení částky  85.937,42 EUR představující nezaplacenou kupní cenu za objednané a odebrané  zboží. Protože žalobkyně je českou právnickou osobou a žalovaná cizozemskou  právnickou osobou se sídlem na území státu, který je členem Evropské unie,  aplikoval odvolací soud shodně se soudem prvního stupně nařízení Rady ES č.  44/2001, o příslušnosti a uznávání výkonu soudních rozhodnutí v občanských a  obchodních věcech ze dne 22. 12. 2000 (dále též jen „Nařízení“) a dovodil, že  české soudy nemají dle čl. 23 ani čl. 5 Nařízení pravomoc k projednání souzené  věci, neboť rozhodující v řízení bylo, zda mezi účastníky došlo k dohodě o  jiném místě plnění než místo na území členského státu, kam podle smlouvy zboží  bylo dodáno nebo mělo být dodáno. Vzhledem k tomu, že zboží mělo být dodáno do  Wendlingenu am Neckar v SRN, je místně příslušným soudem soud v SRN, a proto se  odvolací soud ztotožnil se závěrem soudu prvního stupně, který řízení pro  existenci neodstranitelného nedostatku podmínky řízení dle § 104 odst. 1 o. s.  ř. zastavil.  



 Odvolací soud proto rozhodl tak, jak uvedeno shora. 



 Dovoláním ze dne 28. 4. 2008 napadla žalobkyně usnesení odvolacího soudu s tím,  že dovolání je přípustné dle § 237 odst. 1 písm. b) a dle § 239 odst. 2 písm.  a) o. s. ř., a své dovolací námitky podřadila pod dovolací důvody uvedené v  ust. § 241a odst. 2 písm. a) a b) o. s. ř., tj. že řízení je postiženo vadou,  která mohla mít za následek nesprávné rozhodnutí ve věci, a rozhodnutí spočívá  na nesprávném právním posouzení věci. 



 V obsáhlém odůvodnění dovolání žalobkyně zejména uvedla, že odvolací soud  příliš restriktivně vyložil ust. článku 5 odst. a) a b) Nařízení, svůj právní  závěr nepodpořil judikaturou Evropského soudního dvora. Dovolatelka odvolacímu  soudu vytkla, že řízení zatížil vadou, která mohla mít za následek nesprávné  rozhodnutí ve věci, které se dopustil tím, že věc nepředložil Evropskému  soudnímu dvoru, který je jako jediný dle čl. 234 odst. 1 písm. b) a odst. 3  Smlouvy ES povolán vykládat akty orgánů Společenství a jenž by o předběžné  otázce týkající se sporného výkladu shora uvedených ustanovení Nařízení  rozhodl. Dovolatelka je přesvědčena, že s žalovanou konkludentně (realizací  obchodu podle doložky INCOTERMS /CPT/) uzavřela dohodu, prostřednictvím které  byla založena pravomoc českého soudu k rozhodnutí daného sporu. Naplnění  dovolacího důvodu uvedeného v ust. § 241a odst. 2 písm. b) o. s. ř. spatřuje  dovolatelka jednak v nesprávné interpretaci čl. 5 Nařízení a dále v absenci  výkladu čl. 31 písm. a) Úmluvy (CISG). Pro posouzení pravomoci českých soudů je  dle dovolatelky stěžejní to, zda „stranami sporu bylo dohodnuto místo plnění  než místo na území členského státu, kam podle smlouvy zboží mělo být dodáno“.  Je toho názoru, že smluvní strany tím, že ujednaly povinnost prodávajícího  (žalobkyně) odeslat zboží kupujícímu (žalované), ujednaly místo splnění závazku  odlišně od pravidla uvedeného v čl. 5 odst. b) Nařízení. Žalobkyně je  přesvědčena, že tímto místem není místo, kam bylo zboží fakticky doručeno,  popř. kam mělo být doručeno, nýbrž místo jeho předání prvnímu dopravci dle čl.  31 písm. a) Úmluvy OSN o smlouvách o mezinárodní koupi zboží ze dne 11. dubna  1980, přičemž právě do tohoto okamžiku nesla prodávající (žalobkyně) též  nebezpečí škody na věci. Předmětem závazku bylo mj. zboží žalované jako  kupující odeslat a nikoli jí ho dodat do jejího sídla podnikání, a proto je  nutné rozlišovat pojmy „místo plnění či místo splnění závazku“ a „místo dodání  zboží“ na straně jedné a „místo určení“ v případě povinnosti prodávajícího  zboží odeslat na straně druhé. O tom, že žalobkyně měla zboží toliko odeslat na  uvedenou adresu, svědčí dle jejího názoru to, že v objednávce je uvedena  „adresa zasílání, určení odeslání či přepravy“ a ujednání místa určení bylo  žalovanou ve vyjádření k žalobě potvrzeno, dále že si žalovaná „vymínila“ užití  doložky INCOTERMS CPT, se kterou jsou spojeny povinnosti prodávajícího odeslat  zboží a nést náklady za dopravu do místa určení. Nebyla-li tedy žalobkyně  povinna zboží dodat v určitém místě, pak z čl. 31 písm. a) Úmluvy plyne, že  závazek dodat zboží je za situace, kdy prodávající zajišťuje přepravu smluvním  dopravcem, splněn jeho předáním prvnímu dopravci, k čemuž došlo na území České  republiky. Z toho důvodu je pak dle čl. 5 Nařízení příslušný k projednání této  věci obecný soud v České republice. 



 Závěrem dovolatelka navrhla, aby Nejvyšší soud České republiky zrušil usnesení  soudů obou stupňů. 



 Žalovaná se k podanému dovolání, jak plyne z předkládací zprávy soudu prvního  stupně a obsahu spisu, nevyjádřila. 



 Nejvyšší soud České republiky jako soud dovolací (§ 10a o.s.ř.) nejprve  shledal, že dovolání je nutné projednat a rozhodnout o něm podle zákona č.  99/1963 Sb., občanský soudní řád, ve znění účinném do 1. 7. 2009 – dále jen „o.  s. ř.“ (čl. II – „přechodná ustanovení“, odst. 12 zák. č. 7/2009 Sb., kterým se  mění zákon č. 99/1963 Sb., občanský soudní řád, a další související zákony).  Dále shledal, že dovolání bylo podáno osobou oprávněnou (účastníkem řízení -  žalobkyní), včas, obsahuje stanovené náležitosti, dovolatelka je ve smyslu ust.  § 241 odst. 1 o. s. ř. zastoupena advokátem a jím bylo dovolání též sepsáno (§  241 odst. 4 o. s. ř.). Poté se Nejvyšší soud ČR zabýval otázkou přípustnosti tohoto mimořádného  opravného prostředku (§ 236 odst. 1 o. s. ř.), neboť toliko z podnětu  přípustného dovolání lze správnost napadeného rozhodnutí přezkoumat z hlediska  uplatněných dovolacích důvodů. 



 Podle § 236 odst. 1 o. s. ř. dovoláním lze napadnout pravomocná rozhodnutí  odvolacího soudu, pokud to zákon připouští. 



 V souzené věci odvolací soud dovoláním napadeným usnesením potvrdil usnesení  soudu prvního stupně, jímž bylo řízení dle § 104 odst. 1 o. s. ř. zastaveno. Dovolání žalobkyně je dle § 239 odst. 2 písm. a) o. s. ř. přípustné. V souzené věci ze skutkových zjištění soudu prvního stupně, jež nebyly  dovoláním zpochybněny, plyne, že žalobkyně jako česká obchodní společnost s  ručením omezeným se sídlem na území České republiky, podnikající mj. v oboru  kovoobráběčství a konstrukce strojů, zařízení, dílů a technologických celků  včetně dokumentace, dodávala na základě jednotlivých objednávek, jež mj.  obsahovaly množství požadovaných kusů, ujednání o dodání dle doložky CPT  podmínek INCOTERMS a termín jejich dodání, žalované, německé společnosti s  ručením omezeným a sídlem na území SRN, v období let 2004 a 2005 na základě  jeho objednávek opracované odlitky na kryty ovladačů oken pro Daimler Chrysler  a opracované odlitky středových konzolí pro automobily BMW. Kupní cena byla  dohodnuta ve výši 8,15 EUR za kus opracované středové konzole, 1,97 EUR za kus  krytu ovladačů oken FS LL a 1,99 EUR za kus krytu ovladačů oken BFS LL s tím,  že takto stanovená cena bude u konzolí navyšována o čtvrtletní průměrný nárůst  ceny surového hliníku. Žalovaný u žalobkyně objednal zboží, za které nezaplatil  celkovou částku ve výši 85.937,42 EUR. 



 Usnesení odvolacího soudu, jenž rozhodnutí soudu prvního stupně jako věcně  správné potvrdil, je odůvodněno mj. tím, že české soudy nemají dle Nařízení  příslušnost a pravomoc k projednání souzené věci, a proto je nutné s ohledem na  existenci neodstranitelného nedostatku podmínky řízení toto řízení zastavit.  Dovolatelka odvolacímu soudu v dovolání vytkla - stručně řečeno – zejména to,  že nevyložil ust. čl. 5 Nařízení v souvislosti s doložkou INCOTERMS a ust. čl.  31 písm. a) Úmluvy OSN o smlouvách o mezinárodní koupi zboží ze dne 11. dubna  1980 (dále též jen „CISG“), a zastává názor, že pokud by tak učinil, musel by  dojít k závěru, že české soudy jsou příslušné k rozhodnutí věci. 



 Podle § 7 o.s.ř. v občanském soudním řízení projednávají a rozhodují soudy  spory a jiné právní věci, které vyplývají z občanskoprávních, pracovních,  rodinných a obchodních vztahů, pokud je podle zákona neprojednávají a  nerozhodují o nich jiné orgány (odst. 1). Spory a jiné právní věci uvedené v  odstavci 1, o nichž podle zákona rozhodly jiné orgány než soudy, soudy v  občanském soudním řízení projednávají a rozhodují za podmínek uvedených v části  páté tohoto zákona (odst. 2). Jiné věci projednávají a rozhodují soudy v  občanském soudním řízení, jen stanoví-li to zákon (odst. 3). Podle § 103 o. s. ř. kdykoli za řízení přihlíží soud k tomu, zda jsou  splněny  podmínky, za nichž může rozhodnout ve věci samé (podmínky řízení). Podle § 104 odst. 1 věty prvé o. s. ř. jde-li o takový nedostatek podmínky  řízení, který nelze odstranit, soud řízení zastaví. 



 Protože v řízení nebylo prokázáno tvrzení žalované, že žalobkyně akceptovala  obchodní podmínky žalované, jež obsahovaly ujednání o příslušnosti německých  soudů a aplikaci práva SRN pro vzájemné řešení sporů a vyloučení úmluvy CISG,  zabývaly se soudy otázkou příslušnosti a pravomoci českých soudů k projednání  věci. 



 Při určení příslušnosti a pravomoci českých soudů je nutno vyjít z nařízení  Rady (ES) č. 44/2001 ze dne 22. prosince 2000, o příslušnosti a uznávání o  výkonu soudních rozhodnutí v občanských a obchodních věcech, které se poté, co  se Česká republika stala členem Evropského společenství (smlouva o přistoupení  České republiky k Evropské unii byla podepsána dne 16. dubna 2003 a vstoupila v  platnost dne 1. května 2004), stalo v České republice přímo použitelným právním  předpisem. 



 Soudům obou stupňů lze vytknout nedostatečné posouzení charakteru mezi  účastníky uzavřených smluv, když z tvrzení účastníků vyplynulo, že žalobkyně  pro žalovanou vyráběla  a dodávala zboží a žalovaná k tomuto účelu poskytla  žalobkyni „potřebné nástroje“ (nástroje pro lisování a lití pod tlakem), neboť  to má vliv na aplikaci ustanovení čl. 5 odst. 1 písm. b) bodu prvého Nařízení.  Soudy obou stupňů toto ustanovení bez dalšího na souzenou věc aplikovaly, aniž  by se zabývaly tím, zda mezi účastníky byly uzavřeny smlouvy o prodeji zboží ve  smyslu shora uvedeného ustanovení  Nařízení či nikoli. 



 Podle čl. 3 odst. 1 CISG se smlouvy o dodávce zboží, které má být vyrobeno nebo  vyhotoveno, považují za smlouvy o koupi zboží, ledaže se strana, která zboží  objednává, zavazuje dodat podstatnou část věcí nutných pro jejich výrobu nebo  zhotovení. 



 Podle čl. 6 odst. 2 Úmluvy Organizace Spojených národů ze dne 14. června 1974 o  promlčení při mezinárodní koupi zboží platí, že smlouvy o dodávce zboží, které  má být vyrobeno nebo vyhotoveno, se považují za kupní smlouvy, ledaže strana,  která zboží objednává, se zavazuje dodat podstatnou část věcí nutných pro  jejich výrobu nebo zhotovení. 



 Pro úplnost je nutno poukázat na kritérium, které uvádí Komise Evropských  společenství, týkající se původu materiálů, které mají být zpracovány. Pro  účely výkladu čl. 5 bodu 1 písm. b) Nařízení lze rovněž zohlednit skutečnost,  zda tyto byly dány k dispozici kupujícím či nikoli (zde je nutno po komparaci  judikatury v ostatních jednacích jazycích, zejména ve francouzštině, angličtině  a němčině, upozornit na nesprávný a neúplný český překlad kritéria Komise ES v  níže uvedeném rozhodnutí Evropského soudního dvora). Pokud kupující dodal  všechen nebo převážnou část materiálů, ze kterých je zboží vyráběno, může tato  okolnost tvořit indicii ve prospěch kvalifikace smlouvy jako „smlouvy o  poskytování služeb“. Naproti tomu v opačném případě, pokud kupující materiály  nedodal, existuje silná indicie pro to, aby smlouva byla kvalifikována jako  „smlouva o prodeji zboží“. 



 Protože žádná ze stran v řízení dále netvrdila, že žalovaná žalobkyni poskytla  materiály pro jeho výrobu nebo zhotovení, vyšel dovolací soud z rozhodnutí  Evropského soudního dvora ve věci C-381/08 (Car Trim GmbH proti KeySafety  Systéme Srl.), v němž vyslovil názor, že smlouvy, jejichž předmětem je dodání  zboží, které má být vyrobeno nebo zhotoveno, musí být kvalifikovány jako  „smlouvy o prodeji zboží“ ve smyslu čl. 5 bodu 1 písm. b) první odrážky  Nařízení, i když kupující stanovil určité požadavky ohledně pořízení,  zpracování a dodání zboží, aniž by poskytl materiály pro jeho výrobu nebo  zhotovení, a dodavatel je odpovědný za kvalitu a soulad zboží se smlouvou. Podle čl. 5 odst. 1 písm. b) odrážky prvé Nařízení platí, že osoba, která má  bydliště na území některého členského státu, může být v jiném členském státě  žalována, pro účely tohoto ustanovení a pokud nebylo dohodnuto jinak, je místem  plnění zmíněného závazku v případě prodeje zboží místo na území členského  státu, kam podle smlouvy zboží bylo nebo mělo být dodáno. 



 Z citovaného ustanovení plyne, že smluvní strany se mohou dohodnout na určení  místa dodání zboží. Tento názor zastává taktéž Evropský soudní dvůr, jehož  rozhodovací praxe je ustálena v názoru, že slovní obrat „pokud nebylo dohodnuto  jinak“, obsažený v čl. 5 bodu 1 písm. b) Nařízení, svědčí o tom, že se smluvní  strany mohou dohodnout na místě plnění závazku pro účely použití tohoto  ustanovení a že uvedené ustanovení má autonomní povahu. Navíc podle čl. 5 bodu  1 písm. b) první odrážky Nařízení, který uvádí výraz „podle smlouvy“, je místem  dodání zboží v zásadě místo stanovené smluvními stranami ve smlouvě. V případě prodeje zboží definuje Nařízení v předmětném ustanovení místo plnění  závazku samostatně za účelem posílení hlavního cíle – sjednocení pravidel o  soudní příslušnosti ve snaze o zajištění předvídatelnosti (k tomu blíže viz  např. rozsudky Evropského soudního dvora ve věci C-204/08, Peter Tender proti  Air Baltic Corporation, a C-386/05, Color Drack GmbH proti Lexx International  Vertriebs GmbH). 



 K tomu je pro úplnost nutno dodat, že žádné ustanovení Nařízení nedefinuje  pojmy „dodání“ a „místo dodání“ ve smyslu čl. 5 bodu 1 písm. b) první odrážky  Nařízení. 



 Protože autonomie hraničních určovatelů stanovených v čl. 5 bodu 1 písm. b)  Nařízení vylučuje použití pravidel mezinárodního práva soukromého členského  státu příslušného soudu, jakož i hmotného práva, které by bylo na jeho základě  použitelné, je za těchto podmínek nutné nejprve posoudit, zda místo dodání  vyplývá z ujednání smluvních stran.  



 Ze skutkových zjištění (mj. objednávek žalované) a nesporných tvrzení je  zřejmé, že žalobkyně dodávala žalovanou objednané zboží dle doložky CPT  podmínek INCOTERMS 2000. 



 Mezi položky INCOTERMS 2000, které presumují možnost aplikace multimodální  přepravy, patří právě CPT – Carriage Paid to (named place of destination) /  dopravné placeno do (ujednané místo určení). Prodávající odbavuje zboží pro  vývoz, zajišťuje přepravu a hradí přepravné až do ujednaného místa určení.  Rizika spojená se ztrátou nebo poškozením zboží, jakož i rizika zvýšení nákladů  během přepravy zboží, přecházejí na kupujícího předáním zboží prvnímu dopravci  (zasílateli). 



 Z uvedeného je zřejmé, že si strany smluvně dohodly místo dodání odkazem na  doložku CPT podmínek INCOTERMS 2000 a tím byl Wendlingen am Neckar v SRN. Dovolatelka sice v dovolání správně poukazuje na to, že je nutno rozlišovat  pojmy „místo splnění závazku“ a „místo určení“, avšak dále směšuje „místo  splnění závazku“ a „místo dodání zboží“. 



 Žalovaná zde totiž vychází z nesprávného názoru, že rozhodným bodem při určení  příslušnosti je okamžik splnění jejího závazku, tj. okamžik, kdy předala zboží  prvnímu dopravci, jímž byl český dopravce se sídlem na území České republiky.  Toto však není ve světle shora uvedeného rozhodné, poněvadž podstatným  hraničním určovatelem v souzené věci je dle čl. 5 odst. 1 písm. b) odrážky prvé  Nařízení toliko místo, kam bylo nebo mělo být zboží dodáno a nikoli místo, na  němž splnila svůj závazek předat zboží prvnímu dopravci, jenž následně nese  mimo jiné odpovědnost za škodu spojenou se ztrátou nebo poškozením zboží a musí  umožnit kupujícímu převzetí zboží („taking over the goods“ či „retirer les  merchandises“ dle čl. 60b CISG (k tomu blíže viz Eberstein, Hager, Herber,  Huber u. Kol.: Kommentar zum Einheitlichen UN – Kaufrecht – CISG. C. H. BECK,  Mnichov, 1989, s. 250 – 267, shodně Kropholler, aaO, Čl. 5 Rdnr. 49; Dörner,  aaO, Čl. 5 EuGVVO Rdnr). 



 Uvedenou problematiku ohledně výkladu čl. 5 odst. 1 písm. b) Nařízení a  čl. 31  písm. a) CISG řešil Evropský soudní dvůr v návaznosti na žádost o rozhodnutí o  předběžné otázce podané Spolkovým soudním dvorem ve Spolkové republice Německo  ve věci Car Trim GmbH v. KeySafety Systems SRL, doručené ESD dne 22. srpna 2008  a vedené pod sp. zn. C-381/08, kterou ve svém usnesení ze dne 9. 7. 2008, sp.  zn. VIII ZR 184/07, naformuloval tak, zda se v případě, jde-li o prodej zboží,   určuje místo, na něž bylo nebo mělo být prodané zboží podle smlouvy dodáno, u  zásilkového prodeje podle místa fyzického předání kupujícímu nebo podle místa,  na němž je zboží předáno prvnímu přepravci za účelem zaslání kupujícímu. Evropský soudní dvůr ve svém rozsudku ze dne 25. 2. 2010 pak v této věci  dovodil, že článek 5 bod 1 písm. b) první odrážka nařízení č. 44/2001 musí být  vykládán v tom smyslu, že v případě zásilkového prodeje musí být místo, kam  podle smlouvy zboží bylo nebo mělo být dodáno, určeno na základě ustanovení  této smlouvy. Pokud nelze místo dodání určit na tomto základě bez odkazu na  hmotné právo použitelné na smlouvu, je tímto místem místo fyzického předání  zboží, na základě něhož kupující nabyl nebo měl nabýt oprávnění skutečně s  tímto zbožím nakládat v konečném místě určení prodeje (argumentuje-li žalobkyně  v dovoláním mnohdy nesprávným českým překladem a klade důraz na „anglický  originál“, pak se dovolacímu soudu jeví vhodné upozornit, že rovněž anglický  překlad uveřejněný v Úředním věstníku Evropské unie /“Official Journal of the  European Union“/ na str. 4 ze dne 17. 4. 2010 je s uvedenou právní větou  totožný). 



 ESD v otázce, jaké místo se v případě neexistence příslušného ustanovení jeví  pro určení místa plnění závazku, kam zboží bylo nebo mělo být dodáno, jako  nejvhodnější, zaujal názor, že místo, kde zboží bylo nebo mělo být fyzicky  předáno kupujícímu v konečném místě jeho určení, odpovídá nejlépe jako „místo  dodání“ ve smyslu čl. 5 bodu 1 písm. b) první odrážky Nařízení genezi, cílům a  systematice Nařízení. Zbývá dodat, že takto bylo v různých státech (srov. např.  rozhodnutí Nejvyššího soudního dvora Republiky Rakousko ze dne 14. prosince  2004) toto ustanovení před rozhodnutím ESD též vykládáno. 



 Z uvedeného je zřejmé, že názor dovolatelky, že rozhodné není místo, kam bylo  nebo mělo být zboží dodán, nýbrž místo, na němž splnila svůj závazek předat  zboží prvnímu dopravci, není správný. 



 Dovolatelka dále tvrdila, že v daném případě měl dovolací soud podat předběžnou  otázku ESD, neboť výklad ustanovení čl. 5 odst. 1 písm. b) Nařízení a čl. 31  písm. a) CISG není tzv. „acte clair“. 



 Nejvyšší soud České republiky v této věci neshledal důvodu položit Evropskému  soudnímu dvoru (dále též „ESD“) předběžnou otázku ohledně výkladu ustanovení  čl. 5 odst. 1 písm. b) Nařízení tak, jak požadovala dovolatelka. S jejím  názorem se lze ztotožnit potud, že Evropskému soudnímu dvoru náleží konečný a  sjednocující výklad komunitárního práva, jak vyplývá ze spojení čl. 220, 234 a  292 Smlouvy o založení Evropských společenství. Ostatně význam položení  předběžné otázky ESD soudem významně vnímá též Ústavní soud ČR, jenž ve svém  nálezu ze dne 8. 1. 2009, sp. zn. II. ÚS 1009/08, uvedl, že o porušení práva na  zákonného soudce půjde v případě aplikace komunitárního práva tehdy, kdy český  soud (jehož rozhodnutí již nelze napadnout dalšími opravnými prostředky, které  poskytuje podústavní právo) nepoloží předběžnou otázku ESD svévolně, tedy v  rozporu s principem právního státu (čl. 1 odst. 1 Ústavy České republiky),  přičemž za výkon svévole považuje i takové jednání soudu poslední instance  aplikujícího normy komunitárního práva, které zcela opomene položit si otázku,  zda by měl soud vznést předběžnou otázku k ESD a její nepoložení řádně  neodůvodní včetně posouzení výjimek, které vypracoval ve své judikatuře ESD.  Jinými slovy jde o případ, kdy soud nebere vůbec v potaz pro něj závaznou  existenci kogentní úpravy obsažené v článku 234 Smlouvy o založení Evropských  společenství. 



 Dovolatelka se však mýlí při posouzení toho, kdy má soud povinnost položit  předběžnou otázku. 



 Soudní dvůr se ve své konstantní judikatuře (srov. rozsudek ze dne 6. 10. 1982  ve věci 283/81, Srl. CILFIT a Lanificio di Tabardo SpA v. Ministerstvo  zdravotnictví, Recueil s. 3415, body 16-20) mj. vyslovil, že povinnost soudu  předložit předběžnou otázku odpadá v případě tzv. „acte clair“, tj. když je  výklad evropského práva bez dalšího naprosto zjevný a jasný (nejen aplikujícímu  soudu, ale i ostatním soudům v jiných členských státech a Soudnímu dvoru), a to  i při respektování specifik výkladu práva Společenství (komparace jazykových  verzí, zvláštní terminologie práva Společenství, charakteristické výkladové  metody). 



 Lze proto sice dovolatelce přitakat v názoru, že v souzené věci o tzv. „acte  clair“ vycházející – obecně řečeno - z předpokladu, že se vnitrostátní soud  nemusí na ESD obrátit, pokud je odpověď „jasná“ z obecných vědomostí či logiky,  nešlo, avšak současně je nutné upozornit na to, že přehlíží existenci doktríny  „acte éclairé“, dle které vnitrostátní soud nemusí položit předběžnou otázku  mj. tehdy, pokud existuje ustálená judikatura ESD k dané otázce anebo rozsudek  ESD týkající se v zásadě identické otázky (blíže viz rozhodnutí výše, tj.  CILFIT v. Ministry of Health, C-283/81). 



 Vzhledem k tomu, že ESD dovolatelkou nastolenou otázku, jak výše uvedeno, již  řešil a jeho rozhodovací praxe je konstantní, nelze než uzavřít, že námitka  žalobkyně týkající se položení předběžné otázky ESD není v souzené věci důvodná. Protože se závěr odvolacího soudu o tom, že v souzené věci není dána  příslušnost a pravomoc českých soudů, dovolatelce zpochybnit nepodařilo,  nezbylo dovolacímu soudu než konstatovat, že dovolání není důvodné, a proto  rozhodl tak, že dovolání žalobkyně podle ust. § 243b odst. 2 věty před  středníkem o. s. ř.zamítl. 



 O náhradě nákladů dovolacího řízení bylo rozhodnuto podle § 243b odst. 5 o. s.  ř. v návaznosti na ustanovení § 224 odst. 1 a § 142 odst. 1 o. s. ř. a s  ohledem na to, že procesně neúspěšné žalobkyni náhrada nákladů dovolacího  řízení nepřísluší a žalované podle obsahu spisu žádné prokazatelné náklady v  tomto řízení nevznikly, tak, že žádný z účastníků nemá právo na jejich náhradu. Proti tomuto usnesení není přípustný opravný prostředek. 





