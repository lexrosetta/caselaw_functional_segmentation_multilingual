



 Usnesení Krajského  soudu v Hradci Králové  ze dne 30.9.1999, č.j. 25 Co 317/99-30, a  usnesení Okresního soudu v Hradci Králové ze dne 11.3.1999, č.j. 10 C 199/98-23, se zrušují. 



 Odůvodnění      Okresní  soud v  Hradci Králové  usnesením ze  dne 11.3.1999, č.j. 10 C 199/98-23, zastavil řízení, ve kterém se žalobkyně MUDr. I.R.  (dále  jen   &quot;stěžovatelka&quot;)  domáhala  přezkumu  rozhodnutí Policie  ČR -  Správy Východočeského  kraje, Krajského  dopravního inspektorátu   Hradec   Králové   (dále   jen   &quot;krajský  dopravní inspektorát&quot;)  ze dne  1.6.1998, č.j.  PVC-448/DS-98, kterým  bylo potvrzeno   rozhodnutí   Policie   ČR   -  Okresního  ředitelství, dopravního  inspektorátu   Havlíčkův  Brod  (dále   jen  &quot;dopravní inspektorát&quot;), ze  dne 7.5.1998 (pozn. 5.5.1998  - viz dále), č.j. ORHB-5-307/OV-DI-97, ve  výroku o uložení  pokuty v částce  1000,- Kč,  jímž byl  změněn výrok  (rozhodnutí dopravního  inspektorátu) o výši  náhrady  nákladů  řízení  na  1000,-  Kč (pozn.: oproti ve výroku rozhodnutí dopravního  inspektorátu původně uložené náhradě nákladů řízení ve  výši 500,-Kč) a opravena chyba  v datu vydaného (pozn.: prvostupňového) rozhodnutí, kde  bylo omylem uvedeno datum 7.5.1998, byť správně má být uvedeno datum 5.5.1998. 



      V odůvodnění tohoto usnesení okresní  soud v prvé řadě uvedl, že  dle  §104  (pozn.:  správně  §103)  o.s.ř.  kdykoli  za řízení přihlíží  soud k  tomu, zda  jsou splněny  podmínky, za nichž může jednat  ve  věci  (podmínky  řízení).  I  když zákon tyto podmínky výslovně neuvádí, je nepochybné, že  mezi ně patří způsobilost mít práva a  povinnosti a způsobilost  být účastníkem řízení.  Okresní soud  ve vztahu  k (žalované)  Policii ČR  a k  jejím organizačním složkám  uvedl, že  ji (je)  nelze považovat  za právnickou  osobu a konstatoval,  že nositelem  způsobilosti mít  práva a povinnosti týkající  se policie  nemůže být  nikdo jiný  než stát, tedy Česká republika. Okresní  soud dále odkázal  na ustanovení §1  zákona č. 283/1991  Sb.,  o  Policii  České  republiky,  ve znění pozdějších předpisů, podle kterého policie je ozbrojeným bezpečnostním sborem České republiky a  posléze s odkazem na ustanovení  § 21 o.z. a § 19 o.s.ř., konstatoval, že stát je způsobilým účastnit se řízení před soudem.  Okresní soud  proto  podle  §104 o.s.ř.  řízení zastavil, neboť  Policie  ČR  (jako  &quot;označený  žalovaný&quot;) &quot;nemá způsobilost k právům a povinnostem a  nemá způsobilost být účastníkem řízení&quot;. Okresní soud konečně pro stěžovatelku  v &quot;Poučení&quot; uvedl, že proti jeho (&quot;tomuto&quot;)  rozhodnutí lze podat  odvolání do 15  dnů ode dne jeho doručení ke Krajskému  soudu v Hradci Králové prostřednictvím soudu podepsaného. 



      Krajský  soud v  Hradci Králové  usnesením ze  dne 30.9.1999, č.j. 25 Co 317/99-30, odvolací  řízení zastavil a dále rozhodl, že žádný z účastníků nemá právo na náhradu nákladů odvolacího řízení. Krajský  soud  v odůvodnění  tohoto  usnesení  především uvedl, že odvolání  nemohl  věcně  projednat  vzhledem  k nedostatku funkční příslušnosti  (§ 104  odst.1  a  § 246c  o.s.ř.),  neboť (s výjimkou odvolání  a  dovolání  ve  věcech  důchodového  zabezečení - § 250s odst.2   o.s.ř.)  &quot;je   řízení  ve   správním  soudnictví   přísně jednostupňovým řízením&quot;.  Krajský soud závěrem  konstatoval, že na důvodu, který  tkví v nedostatku  funkční příslušnosti, pro  který bylo odvolací  řízení zastaveno, nic  nemění okolnost, že  okresní soud  v   rozporu  s  ustanovením   § 250j  odst.4  o.s.ř.   poučil stěžovatelku o přípustnosti odvolání. 



      Citovaná usnesení obecných soudů napadla stěžovatelka ústavní stížností, v  níž tvrdí, že  obecné soudy (a  zejména Okresní soud v Hradci Králové) svými rozhodnutími  porušily její základní práva zaručené čl.36 odst.1  a 2 Listiny základních práv  a svobod (dále jen &quot;Listina&quot;). 



      Stěžovatelka  uvedla,  že  při  podání  návrhu na přezkoumání zákonnosti  rozhodnutí  správního  orgánu  postupovala (při určení orgánu na straně žalované) podle ustanovení §250 o.s.ř., dle něhož jsou  účastníky řízení  žalobce  a  žalovaný; žalovaný  je vymezen v ustanovení  §250 odst.4  o.s.ř. a  je jím  správní orgán,  který rozhodl  v posledním  stupni. V  souzené věcí  takovým orgánem byl krajský dopravní inspektorát, který  stěžovatelka také (dle jejího názoru) správně určila jako žalovaný orgán. Stěžovatelka poukázala na  skutečnost,   že  označení  žalovaného   není  dle  judikatury podstatnou náležitostí  žaloby proti rozhodnutí  správního orgánu, neboť  &quot;kdo je  žalovaný, určuje  zákon (viz  např. SP  č. 33/2)&quot;. V souzené věci se stěžovatelka  navíc domnívá, že pokud žalovaného označila nesprávně, měl soud splnit svoji poučovací povinnost a ve smyslu ustanovení  §43 odst. 1  o.s.ř. ji měl  vyzvat k odstranění vad  podání,   což  neučinil.  Stěžovatelka   navíc  poukázala  na nesprávné poučení o přípustnosti odvolání Okresním soudem v Hradci Králové. 



      Z těchto důvodů stěžovatelka navrhla, aby Ústavní soud přijal nález, jímž  pravomocná usnesení Okresního soudu  v Hradci Králové ze dne 11.3.1999, č.j. 10  C 199/98-23, a usnesení Krajského soudu v Hradci  Králové ze  dne 30.9.1999,  č.j. 25  Co 317/99-30, zruší a prohlásila, že  souhlasí, aby bylo  upuštěno od ústního  jednání před Ústavním soudem. 



      Ústavní soud shledal, že včas podaná ústavní stížnost splňuje všechny  zákonné náležitosti  a  že  proto nic  nebrání projednání a rozhodnutí ve věci samé. 



      K ústavní  stížnosti se vyjádřili  účastník řízení -  Krajský soud  v  Hradci  Králové,  Okresní  soud  v  Hradci Králové a dále Policie  ČR  -   Okresního  ředitelství,  dopravního  inspektorátu Havlíčkův Brod. 



      Krajský  soud v  Hradci Králové  ve svém  vyjádření uvedl, že stěžovatelka v ničem nenamítala  nesprávnost rozhodnutí či postupu krajského  soudu;  všechny  její   výhrady  směřují  vůči  postupu a rozhodnutí okresního  soudu. Krajský soud  sdělil, že na  ústním jednání před Ústavním soudem netrvá. 



      Okresní  soud v  Hradci Králové  ve svém  vyjádření uvedl, že rozhodnutí ponechává  na úvaze Ústavního soudu  a prohlásil, že na Ústním jednání před Ústavním soudem netrvá. 



      Policie  ČR  -   Okresní  ředitelství,  dopravní  inspektorát Havlíčkův  Brod,  ve  svém  vyjádření  uvedla,  že  se  necítí být kompetentní  vyjadřovat  se  k  ústavní  stížnosti  a že na ústním jednání před Ústavním soudem netrvá. 



      Policie  ČR -  Správa Východočeského  kraje, Krajský dopravní inspektorát  Hradec  Králové,  se  postavení  vedlejího  účastníka řízení vzdala  (a současně prohlásila,  že na ústním  jednání před Ústavním soudem netrvá). 



 Ústavní stížnost je důvodná. 



      Ústavní soud  se nejprve zabýval  otázkou, zda byl  v souzené věci  Krajský  soud  v  Hradci  Králové  vůbec oprávněn (a v jakém směru)  rozhodovat o  odvolání proti  uvedenému usnesení Okresního soudu v Hradci Králové. Ústavní soud - v souladu s právním názorem judikatury (usnesení NS ze dne 24.6.1998, sp. zn. 20 Cdo 63/98, In sp.  zn. I.  ÚS 355/97  In: Ústavní  soud České  republiky: Sbírka nálezů a  usnesení - svazek 17.  Vydání 1. Praha, C.H.  Beck 2001, str.  247) -  stojí na  stanovisku, že  při rozhodování o žalobách podle hlavy druhé části páté  o.s.ř., proti rozhodnutí soudu, jenž rozhodoval  o  žalobě  proti  rozhodnutí  správního  orgánu,  není přípustný  opravný prostředek  podle o.s.ř.  Z toho  je zřejmé, že k projednání takového opravného  prostředku funkčně příslušný soud vskutku neexistoval.  Současně však nelze  přehlédnout, že Okresní soud  v   Hradci  Králové  v poučovací   části  usnesení  ze   dne 11.3.1999, č.j.  10 C 199/98-23, výslovně  uvedl, že &quot;Proti tomuto rozhodnutí  lze  podat  odvolání  do  15  ode  dne  doručení  jeho písemného   vyhotovení  ke   Krajskému  soudu   v  Hradci  Králové prostřednictvím soudu podepsaného.&quot;  a stěžovatelce nelze přičítat k tíži, pokud za této  okolnosti odvolání skutečně podala. Ústavní soud  si  je  vědom  skutečnosti,  že  pokud  by ústavní stížnosti vyhověl, leč  nezrušil-li by obě  napadená rozhodnutí (srov.  str. 7 tohoto  nálezu),  pak  by  se  zřejmě  krajský  soud opět odmítl podaným  odvoláním z  důvodu funkční  nepříslušnosti zabývat  a na situaci  stěžovatelky by  se fakticky  nic nezměnilo.  Tím by byla ústavní  stížnost,  jako  prostředek  ochrany  ústavně  zaručených základních práv a svobod, zjevně neefektivní. 



      Ústavní  soud  se  dále   zabýval  věcnou  podstatou  ústavní stížnosti,  tj.  otázkou  právního  statusu  žalovaného  správního orgánu,  který v  souzené věci  rozhodl v  posledním stupni (srov. ustanovení §250 odst.4 o.s.ř.). Tímto orgánem byl orgán Policie ČR - krajský dopravní  inspektorát, který stěžovatelka  označila jako správní  orgán, jenž  vystupuje na  straně žalované.  Ústavní soud nemá  důvod  odchylovat  se  od  ustálené  judikatury, neboť nelze přehlédnout, že  i když Policie  ČR není právnickou  osobou (srov. stanovisko  pléna  Nejvyššího   soudu  ČR, Plsn 2/96),  přestupky spáchané    porušením   obecně    závazných   právních    předpisů o bezpečnosti a plynulosti  silničního provozu projednávají orgány Policie ČR  ustanovení §52 písm.c)  zákona č. 200/1990  Sb.; pokud nebyly projednány uložením pokuty  v blokovém řízení, projednávají je v prvním stupni útvary Policie ČR v okresech. Odvolacím orgánem je správní  orgán nejblíže vyššího stupně  nadřízený orgánu, který napadené rozhodnutí vydal (ustanovení  §58 odst.1 správního řádu), tj.  v souzené  věci krajský  dopravní inspektorát.  Právní teorie i praxe  v   této  souvislosti  poukazují   na  zákonnou  delegaci (v  souzené věci  zákonem č. 200/1990  Sb.) příslušnosti veřejného ozbrojeného sboru - Policie ČR - k výkonu státní správy (srov. též Hendrych, D. a kol. Správní  právo. Obecná část. 4. vydání. Praha: C.H. Beck,  2001, str. 280,  144-145). Orgány (útvary)  Policie ČR zde na  základě zákonného zmocnění vystupují  v postavení státních orgánů    disponujících   svěřenou    působností   a    pravomocí. I komentářová  literatura uvádí,  že  &quot;správní  úřad není  eo ipso osobou v  právním smyslu a  z hlediska veřejnoprávního  si jej lze představit  také  jako  výčet,  množinu  pravomocí. Žalobce žaluje nikoli  osobu,  ale  nositele  těchto  pravomocí.&quot;  (viz Bureš, J. - Drápal,  L. -  Mazanec, M.:  Občanský soudní  řád. Komentář.  3. vydání.  Praha,   C.H.  Beck  1997,   str.  803).  Jestliže   tedy stěžovatelka ve správní žalobě označila  - v souladu s ustanovením §250 odst.4  o.s.ř. - krajský  dopravní inspektorát jako  žalovaný správní orgán,  který rozhodl v posledním  stupni, postupovala tak v souladu  s  ustanovením  §244  odst.1  o.s.ř.,  podle  něhož  ve správním  soudnictví  přezkomávají  soudy  na  základě žalob (nebo opravných prostředků)  zákonnost rozhodnutí orgánů  veřejné správy (tedy i orgánů Policie ČR v postavení správních orgánů, resp. jako nositelů určitých zákonem svěřených pravomocí). 



      Ústavní  soud  dále  odkazuje  na  svou ustálenou judikaturu, podle  níž  z  hlediska  ustanovení   §43  o.s.ř.  žaloba  má  mít (i  s poučením  soudu, je-li  toho třeba)  takové náležitosti, aby mohla být podkladem pro jednání ve věci samé. Není věcí soudu, aby žalobce  poučoval  o  hmotném  právu  a  tedy  ani  v otázce věcné legitimace. Soud však  má (pozn.: pokud by se  snad v souzené věci domníval, že žalovaný není správně označen) žalobce poučit ve věci správného označení účastníků řízení, i když jistěže ne poukazem na toho,  kdo má  být jako  žalovaný uveden  (srov. sp.  zn. III.  ÚS 74/94 In:  Ústavní soud České republiky:  Sbírka nálezů a usnesení - svazek 3.  Vydání 1. Praha, C.H.  Beck 1995, str. 297  -299; sp. zn. I. ÚS  388/97 In: Ústavní soud České  republiky: Sbírka nálezů a usnesení - svazek 10. Vydání 1. Praha, C.H. Beck 1998, str.63). 



      Z  těchto  důvodů  dospěl  Ústavní  soud  k  závěru, že pokud okresní soud bez náležitého  poučení stěžovatelky zastavil řízení, dovodiv, že žalovaný krajský dopravní inspektorát nemá způsobilost být  účastníkem  řízení  o  správní  žalobě,  a pokud krajský soud odvolací  řízení  z  důvodů  nedostatku  své  funkční příslušnosti zastavil,  bylo  tím  porušeno  stěžovatelčino  základní  právo na spravedlivý  proces  podle  čl.36  odst.1  a  2  Listiny, jichž se stěžovatelka dovolává. 



      Proto Ústavní soud ústavní stížnosti zcela vyhověl a usnesení Okresního  soudu  v  Hradci  Králové  ze  dne  11.3.1999,  č.j. 10 C 199/98-23, a  usnesení Krajského soudu  v Hradci Králové  ze dne 30.9.1999, č.j. 25 Co 317/99-30, zrušil. 



  



 Poučení:  Proti  tomuto  rozhodnutí  Ústavního  soudu  se  nelze odvolat. 



 

