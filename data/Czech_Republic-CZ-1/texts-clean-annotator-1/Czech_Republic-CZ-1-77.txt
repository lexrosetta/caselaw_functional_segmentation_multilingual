



  I. Dovolání druhého žalovaného se odmítá. 



  II. Dovolání třetího žalovaného se zamítá. 



 III. Žádný z účastníků nemá právo na náhradu nákladů dovolacího řízení. 



 



 Odvolací soud shora označeným rozsudkem potvrdil ve vztahu ke druhému  žalovanému rozsudek soudu prvního stupně ze dne 19.6.2000, čj. 36 Cm  428/99-97,      ve výroku I., kterým tento soud ponechal vůči prvnímu a druhému  žalovanému               v platnosti směnečný platební rozkaz ze dne  21.10.1999, čj. Sm 398/99-23. Ve vztahu ke třetímu žalovanému změnil odvolací  soud rozsudek soudu prvního stupně ve výroku II., kterým tento soud zrušil  proti třetímu žalovanému směnečný platební rozkaz ze dne 21.10.1999, čj. Sm  398/99-23, tak, že vůči němu ponechal tento směnečný platební rozkaz v  platnosti a rozhodl, že žalobkyně a třetí žalovaný nemají navzájem právo         na náhradu nákladů řízení před soudem prvního stupně. Odvolací soud rovněž  rozhodl, že třetí žalovaný je povinen nahradit žalobkyni náklady odvolacího  řízení.  



 V odůvodnění svého rozsudku odvolací soud uvedl, že žalobkyně se domáhá         na první žalované jako na výstavkyni a na druhém a třetím žalovaném jako  rukojmích zaplacení ze směnky. Odvolací soud vyšel ze zjištění, která na  základě provedeného dokazování učinil soud prvního stupně. Navíc provedl důkaz  smlouvou o prodeji podniku ze dne 19.6.2000, uzavřenou mezi původní žalobkyní,  … bankou, a.s., jako prodávající a žalobkyní jako kupující. Z této listiny  zjistil,               že se jí k uvedenému datu prodává podnik … banky a.s.  žalobkyni,           a to bez výhrad, jen s možností kupující za podmínek  uvedených ve smlouvě              od smlouvy odstoupit; odstoupení od smlouvy  není známo. Z toho má odvolací soud       za prokázáno, že žalobkyně koupila od  … banky a.s. její podnik. Podle ustanovení § 477 obchodního zákoníku (dále též  jen „obch. zák.“) přešly s tímto podnikem na žalobkyni práva a povinnosti s ním  spojené.   



 Odvolací soud dále uvedl, že sporná směnka zajišťovala splacení úvěru  poskytnutého původní žalobkyní. Jde tedy o směnku, která zcela jasně s  prodávaným podnikem souvisí. Konstatoval, že třebaže důvodem prodeje podniku je  smlouva prodávajícího a kupujícího, je s touto skutečností spojen důsledek,  který nastává přímo ze zákona, totiž, že zároveň s podnikem přecházejí i práva  a povinnosti s podnikem spojená. Tento přechod nastává okamžikem, ke kterému je  převáděn podnik,               a to bez dalšího, právě jen z důvodu uvedeného  zákonného předpisu.  



 Otázku převodu směnečných práv jak pro směnky ve formě cenného papíru        na  řad, tak i ve formě cenného papíru na jméno, upravují ustanovení čl. I. §  11             a následujících zákona č. 191/1950 Sb., zákona směnečného a  šekového (dále též jen „SŠZ“). Potud jsou tato ustanovení speciální k obecné  právní úpravě záměny věřitele. Jsou však nepoužitelná v případě přechodu práv a  povinností ze směnky. Zákon směnečný a šekový neupravuje osud práv, ale ani  povinností ze směnky v případě dědění, splývání, slučování nebo rozdělování  obchodních společností, v případě dispozice se státním majetkem v tak zvané  velké privatizaci a dalších případech,         kdy dochází k zákonnému přechodu  práv nebo povinností. Zde všude se uplatní jen obecná právní úprava. To se týká  také případu prodeje podniku a přechodu práv           a povinností s tím  spojených.  



 Proto se účinností prodeje podniku stala žalobkyně právním nástupcem … banky,  a.s. jak z hlediska hmotněprávního, tak i z hlediska procesního. Je tedy místo  této společnosti žalobkyní a její odvolání, učiněné po prodeji podniku, je  proto procesněprávně významné a je nutno je věcně projednat. 



 Poté se odvolací soud zabýval námitkami odvolatelů. Druhý žalovaný  namítl,         že vyplnění směnky neodpovídá úmluvě, že není správně  formulován žalobní petit           a že zásadně nemůže být platný závazek  avalisty, který se podepsal na blankosměnku dříve, než byla vyplněna.  



 Odvolací soud se ztotožnil s tím, jak se s prvními dvěma námitkami vypořádal  soud prvního stupně. Dále pak dovodil, že ani poslední námitka neobstojí.  Blankosměnka před tím, než je vyplněna, není ještě směnkou. Proto žádný  dlužník, který je na ní podepsán, není zatím skutečným směnečným dlužníkem.  Jakmile ovšem již je blankosměnka doplněna, stávají se osoby, na ní podepsané  jako dlužníci, dlužníky ze směnky nyní již formálně dokončené, se zpětnou  účinností. A to bez ohledu na to, jak byla směnka doplněna; to platí  pochopitelně jen za předpokladu, že směnka již obsahuje všechny doložky, které  listinu jako směnku charakterizují. Okolnost, zda se v zákoně dříve hovoří o  blanskosměnce nebo o rukojemství není přitom významná. Jinak by totiž nemohl  být zavázán ani akceptant, který směnku podepisuje v nevyplněné podobě,         nebo který ji dokonce vydává. Blankosměnka by nemohla být ani platně  indosována. Přitom ustanovení čl. I. § 10 SŠZ s indosací blankosměnky výslovně  počítá.   



 V odvolání druhý žalovaný poukázal na to, že není účastníkem dohody              o vyplnění blankosměnky, přesněji, že nepodepsal vyplňovací prohlášení ze dne  21.6.1996. Tuto námitku však nezahrnul do námitek, které podal proti směnečnému  platebnímu rozkazu, a proto k ní s ohledem na ustanovení § 175 odst. 4  občanského soudního řádu (dále též jen „o. s. ř.“) nelze přihlédnout.  



 Třetí žalovaný, který namítal zčásti shodně s druhým žalovaným, a pro nějž tedy  platí i úvahy výše uvedené, se již v námitkách navíc zmínil o tom, že nebyl  účastníkem vyplňovacího prohlášení ze dne 21.6.1996. Tato okolnost je  nepochybná. Nicméně        ani ona nedává možnost konstatovat, že závazek  tohoto žalovaného, jako rukojmího z dané směnky, je tím vyvrácen. 



 Jedním z definičních znaků blankosměnky, který lze dovodit ze zákonného textu  (čl. I. § 10 SŠZ), je udělení vyplňovacího práva směnečným dlužníkem majiteli  směnky. Důvodem tohoto práva je vždy dohoda - jak se také z uvedeného  ustanovení podává. Tato dohoda není právem nijak upravena jako smluvní typ a  patří tedy mezi smlouvy nepojmenované. Odkazované ustanovení o této smlouvě  pouze hovoří, samo však          ji nijak neupravuje. Z toho také vyplývá, že  forma této smlouvy není nijak určena          a vyhoví i smlouva zcela  neformální. Uvažováno abstraktně je nepochybné, že je-li         na nevyplněné  směnce podepsáno více dlužníků, musí být taková dohoda uzavřena         se  všemi. Nemusí však jít jen o jednu dohodu, nýbrž může být s každým z nich  uzavřena dohoda samostatná. Není dokonce pojmově ani nutné, aby byla vždy  stejného obsahu, ačkoli by to mělo být zájmem majitele listiny. Jinak by totiž  mohla platit vůči každému z dlužníků jiná pravidla pro vyplňování a majitel by  proto nutně vůči některému z dlužníků pravidla vyplnění porušoval. Konečně v  této obecné rovině uvažování nelze vyloučit ani možnost, že na směnce budou  před jejím doplněním podepsány i takové osoby, které nebude možno považovat za  účastníky takové dohody. Ve vztahu k nim pak skutečně nepůjde o blankosměnku, a  pokud bude po jejich podpisu listina doplněna, půjde o případ předvídaný  ustanovením čl. I. § 69 SŠZ. Uvažováno opět zcela obecně, může ovšem být taková  osoba směnečně zavázána, byť nebude pro ni významný text doplněný.  



 Odvolací soud vzal též v úvahu to, že žádný ze směnečných dlužníků nepřipojuje  svůj podpis na směnku (až na v praxi výjimečné případy) bezdůvodně. Činí tak v  dohodě s někým, tj. zpravidla někdo podpis žádá a on tomuto požadavku vyhovuje  anebo někdy podpis směnky sám nabízí a druhá strana jeho nabídku akceptuje. Jde  tedy opět o nepojmenovanou smlouvu, která nemá stanovenou žádnou formu. Protože  v projednávané věci třetí žalovaný nenamítl, že by se jeho podpis ocitl na  směnce           aniž by s tím souhlasil (například byl k podpisu přinucen), je  nutno považovat smlouvu o tom, že se stane dlužníkem, za prokázanou. Je  prakticky nepředstavitelné, aby osoba, která se podepisuje na líci listiny,  jejíž text i v nedoplněné podobě zcela jasně ukazuje na budoucí směnku, ale  která neuvádí na tomtéž líci směnečnou sumu, při zdravém vědomí listinu  podepsala bez toho, aby si uvědomila, jaký bude další osud tohoto zřejmého  torza. To nesouvisí ani tak s uplatňováním směnečně právních předpisů, jako s  běžnou lidskou opatrností. Obecně je tedy nutno při podpisu takové listiny  předpokládat, že určité, opět pravidelně zcela neformální ujednání mezi  účastníky vznikne i ohledně dalšího osudu bílých míst na směnce.   



 Okolnosti, za nichž se třetí žalovaný na směnku podepsal, ovšem zůstaly  neznámé. To však nelze přičíst k tíži žalobkyni, která drží v rukou směnku  podepsanou mimo jiné i třetím žalovaným, ale právě tomuto žalovanému, který měl  v rámci námitek vysvětlit, jak se vůbec ocitl jeho podpis na dané směnce, a že  se tak stalo za okolností, kdy ani naznačenou neformální dohodu nelze  očekávat.   



 Pokud třetí žalovaný podotýká, že není účastníkem písemného vyplňovacího  prohlášení ze dne 21.6.1996, není tím jeho směnečný závazek nijak zpochybněn.  Předně je tomu tak proto, že uvedené prohlášení samo není oním ujednáním, o  kterém se mluví v čl. I. § 10 SŠZ. Nejde vůbec o smlouvu, ale o jednostranný  právní úkon prvého žalovaného. Jeho smysl také není v tom, že by zakládalo  vyplňovací právo majitele směnky, ale v tom, že je důkazem o tom, že tomuto  prohlášení předcházela vlastní vyplňovací dohoda mezi prvým žalovaným a  původním majitelem listiny,               která je vlastním důvodem tohoto  oprávnění. Proto okolnost, že druhý a třetí žalovaní takové prohlášení  nevydali, ať již samostatnými listinami nebo spolu s prvým žalovaným, sama o  sobě nezpochybňuje - s ohledem na výše uvedené - právo majitele směnky tuto i  ve vztahu k nim doplnit podle stejných zásad. 



 Závěrem odvolací soud uvedl, že všichni, kdo mohou být směnečnými dlužníky, se  mohou účinným způsobem podepsat již na blankosměnku před jejím  vyplněním.        Do vyplnění směnky není žádný dlužníkem, po vyplnění se  dlužníky stávají s účinky     ex tunc. Je-li blankosměnka vyplněna, a to  lhostejno zda v souladu s ujednáním          nebo nikoli, je platnou směnkou,  odpovídá-li svým obsahem ustanovení čl. I. § 1 a 2 nebo § 75 a 76 SŠZ. Osoby na  takové směnce podepsané jsou formálně dlužníky           a mohou se zprostit  povinnosti směnku zaplatit jen námitkou podle čl. I. § 10 SŠZ. Doplnění listiny  na úplnou směnku vůči účastníkům, se kterými není sjednána          (byť v  neformální podobě) smlouva o vyplnění, se řídí ustanovením § 69 SŠZ. Dlužník,  který tvrdí, že jde o tento případ, tj. že vůči němu byla listina vyplněna  bezprávně, musí ovšem vysvětlit a prokázat, za jakých okolností byla směnka, o  které musel vzhledem     ke všem okolnostem vědět, že není úplná, podepsána, a  že dohoda o vyplnění směnky nemohla ani neformálně vzniknout.  



 Proti rozsudku odvolacího soudu podali druhý a třetí žalovaný dovolání. 



 Druhý žalovaný podal dovolání proti výroku I. rozsudku odvolacího soudu.         Co do přípustnosti odkázal na ustanovení § 237 odst. 1 písm. b) a c) o. s. ř.,  ve znění       po 1.1.2001 a „s přihlédnutím k poučení o opravném prostředku,  jak bylo formulováno na str. 9 rozsudku odvolacího soudu, kterým bylo dovolání  připuštěno,“ odkázal          co do důvodů na ustanovení § 241 odst. 3 písm.  a), c) a d) o. s. ř., ve znění platném        do 31.12.2000. 



 V dovolání především uvedl, že napadené rozhodnutí trpí procesní vadou  spočívající v nesprávném poučení pokud jde o lhůtu k podání dovolání, neboť  podle části dvanácté, hlavy první, bodu 17., zákona č. 30/2000 Sb.,  dovolání                 proti rozhodnutím odvolacího soudu vydaným přede dnem  nabytí účinnosti tohoto zákona nebo vydaným po řízení provedeném podle  dosavadních právních předpisů,        se projednají a rozhodnou podle  dosavadních právních předpisů. S ohledem na tuto formulaci, na rozdíl např. od  části dvanácté, hlavy první, bodu 12., citovaného zákona, je pro stanovení  lhůty pro podání dovolání určující obsah ustanovení § 240 odst. 1         o. s.  ř., ve znění účinném od 1.1.2001, kde lhůta činí dva měsíce. Dovolatel má za  to,        že nesprávným poučením odvolacího soudu byl z důvodu právní  nejistoty zkrácen         na svých procesních právech.  



 Dovolatel dále napadal závěry obou soudů týkající se jeho námitek a rovněž  závěr odvolacího soudu, že se … banka a.s. stala ohledně žalované směnky právní  nástupkyní … banky, a.s. Dovolatel navrhuje, aby Nejvyšší soud napadané  rozhodnutí zrušil a věc vrátil odvolacímu soudu k dalšímu řízení.   



 Třetí žalovaný napadl rozsudek odvolacího soudu ve výrocích II. a  III.             Co do důvodů odkázal na ustanovení § 237 odst. 1 písm. b) a c)  a § 241 odst. 3 písm. a), c) a d) o. s. ř., ve znění platném do 31.12.2000. 



 V dovolání především namítl stejnou procesní vadu jako druhý žalovaný -  nesprávnost poučení o dovolání. 



 Dále uvedl, že mu je znám judikát týkající se přechodu práv ze směnky v  souvislosti s děděním, splýváním, slučováním a jinými organizačními  změnami,        resp. v souvislosti s velkou privatizací. Ovšem veškeré  odvolacím soudem uváděné právní důvody přechodu práv ze směnky jsou „v podstatě  z hlediska právní teorie právními událostmi“. V daném případě je však důvodem  údajného přechodu práv           a povinností smlouva o prodeji podniku (tedy  dvoustranný právní úkon), kterou uzavřely původní a nynější žalobkyně dne  19.6.2000. Jestliže v obsahu směnečného prohlášení        ze dne 21.6.1996 byla  výstavcem vyloučena převoditelnost směnky, pak s ohledem        na ustanovení §  476 odst. 1 obch. zák., ve znění před 1.1.2001, který hovoří o závazku  prodávajícího převést na kupujícího vlastnické právo k věcem, jiná práva a jiné  majetkové hodnoty, jež slouží provozování podniku (byť ustanovení § 477 odst. 1  obch. zák. hovoří o přechodu práv a závazků) a vzhledem k ustanovení § 477  odst. 2 obch. zák., který stanoví, že přechod pohledávek se jinak řídí  ustanovením o postoupení pohledávek (tedy i kogentního ustanovení § 525 odst. 2  občanského zákoníku - dále též jen „obč. zák.“), jsou závěry odvolacího soudu  ohledně aktivní legitimace žalobkyně nepřesvědčivé. 



 Dále pak dovolatel namítá, že se odvolací soud nevypořádal s jeho námitkami  obsaženými v závěrečné řeči, že předmětná blankosměnka byla vystavena výslovně  nikoli na řad právní předchůdkyně žalobkyně, tj., že jde o rektasměnku.  



 Z ustanovení § 11 odst. 2 SŠZ podle názoru dovolatele zcela jednoznačně  vyplývá, že rektasměnku lze převést jen ve formě a s účinky obyčejného postupu  (cese). Vzájemný vztah mezi původní žalobkyní a třetím žalovaným -  nepodnikatelem - jako avalem, je nutno posuzovat výlučně podle zákona  směnečného a šekového, event. podpůrně podle práva občanského, přičemž použití  obchodního zákoníku je vyloučeno. V daném případě se tedy nejvýše jedná o přímý  směnečně právní vztah mezi avalem        a původní žalobkyní, přičemž podle §  11 odst. 2 SŠZ lze v daném případě směnku převést výslovně jen ve formě a s  účinky obyčejného postupu. Jde o speciální směnečně právní úpravu, na kterou  nemůže mít žádný vliv ustanovení obchodního zákoníku, včetně úpravy smlouvy o  prodeji podniku. Původní a nová žalobkyně neprokázaly         a ani netvrdily  existenci zvláštní smlouvy o postoupení pohledávky či smlouvy            o  převodu cenného papíru.  



 Konečně pak dovolatel namítá, že podmínkou převodu i přechodu práv           ze  směnky je s ohledem na znění § 11 odst. 2 SŠZ, kromě existence písemné  smlouvy        i skutečné fyzické převzetí - držba směnky novým věřitelem.  Pokud tedy žalobkyně neměla před podáním odvolání směnku „ve své skutečné  moci,“ nedošlo k přechodu        či převodu práv ze směnky na novou žalobkyni,  včetně práv procesních a pokud             si do dnešního dne směnku  nevyzvedla, nemohla být v odvolacím řízení v postavení žalobkyně.   



 Třetí žalovaný v dovolání rovněž uvedl, že k otázce neexistence vzniku  směnečného vyplňovacího oprávnění původní žalobkyně vůči třetímu  žalovanému         a tedy neexistence ručitelského závazku se podrobně vyjádřil  pod bodem 2. námitek, jakož i v dalších podáních, vč. závěrečné řeči. Má za to,  že ve směnečných vztazích mají jak dlužník, tak věřitel, rovné postavení.  Vzhledem k tomu, že předmětná blankosměnka, jako směnka krycí, pouze  zajišťovala splácení úvěru a byla vystavena z podnětu věřitele, soudí třetí  žalovaný, že je věcí žalobkyně, aby si řádně (tak jak to učinila vůči prvému  žalovanému), zajistila i vůči dalším žalovaným vyplňovací oprávnění, což jak  vyplývá z provedených důkazů neučinila. Jestliže odvolací soud z faktického  chování účastníků, které jak sám uvádí nebylo nikdy blíže objasněno, dovozuje  vznik konkludentní inominátní smlouvy, mezi dotčenými účastníky řízení ohledně  doplnění blankosměnky, pak by se nutně muselo jednat o nepojmenovanou smlouvu v  intencích § 51 obč. zák. (jak ostatně odvolací soud sám uvádí na str. 6  odůvodnění). Ve shodě s tímto konstatováním i právní teorií není vyplňovací  prohlášení regulováno směnečným zákonem. Z toho plyne, že - jde-li o  občanskoprávní institut - pak důkazní břemeno ohledně vzniku a existence  vyplňovací dohody je na věřiteli, nikoli na dlužníku. Protože žádný důkaz o  existenci takové dohody v řízení předložen nebyl, nemají vývody soudu oporu v  provedeném dokazování.  



 Dovolatel dále poukazuje na to, že mezi ním a žalobkyní neexistuje žádný  příčinný závazkový vztah. Kromě podpisu na blankosměnce nikdy neuzavřel s  původní žalobkyní dohodu podle § 546 obč. zák., ani vůči ní neučinil žádné  ručitelské prohlášení. V rámci námitek proti směnečnému platebnímu rozkazu pak  tvrdil neexistenci avalského závazku s tím, že pokud jde o důvody, poukazuje  mimo jiné        na to, že nebyl účastníkem směnečného prohlášení ze dne  21.6.1996. To, že obecnou námitku neexistence směnečného ručitelského závazku  doplnil dalšími tvrzeními           a důkazy mu nemůže být na újmu a není  porušením zásady koncentrace řízení.          Podle dosavadní úpravy je možné  doplňovat tvrzení ke včas vzneseným námitkám ještě v odvolacím řízení. S  ohledem na obsah bodu 2. námitek je zcela evidentní, že veškeré následně  uplatněné důvody směřovaly k prokázání neexistence směnečného závazku třetího  žalovaného. Dovolatel navrhuje, aby Nejvyšší soud rozsudek odvolacího soudu v  napadeném rozsahu zrušil a věc vrátil odvolacímu soudu k dalšímu řízení. 



 Žalobkyně ve vyjádření k dovolání druhého žalovaného uvedla, že poučení  odvolacího soudu o lhůtě k podání dovolání považuje za správné. Ohledně  námitky,         že rukojemský závazek lze provést pouze na směnku, která má  veškeré náležitosti, uvedl, že toto tvrzení není správné, že takový závěr je  možno učinit pouze tehdy, jestliže omylem chybí některá náležitost. K námitce  týkající se neexistence vyplňovacího prohlášení uvádí, že byla uplatněna  opožděně. K námitce důkazního břemene žalobkyně o tom, že mezi ní a druhým  žalovaným došlo k dohodě o vyplňovacím oprávnění uzavírá, že žalovaný ze směnky  musí v námitkách proti směnečnému platebnímu rozkazu uvést vše, co namítá  včetně odůvodnění námitek. Důkazní břemeno je tedy na žalovaném. K neexistenci  kauzálního vztahu tvrdí, že ten není ve vztahu osoby oprávněné ze směnky k  avalistovi nezbytný. A konečně k namítanému nedostatku aktivní legitimace  uvádí, že ustanovení § 477 odst. 1 obch. zák. jednoznačně hovoří        o  přechodu práv a závazků, z čehož vyplývá, že takový přechod je důsledkem  uzavření smlouvy. (V návaznosti na to pak odmítla jednotlivé závěry dovolatele  týkající            se občanskoprávních důsledků převodu rektasměnky.) Uzavření  smlouvy o prodeji podniku původní žalobkyně právní nástupkyně jednoznačně  prokázala. V dalším odkazuje na svá dřívější podání.  



 Ve vyjádření k dovolání třetího žalovaného žalobkyně argumentovala obdobně,  navíc pak uvedla, že jeho výtky odvolacímu soudu týkající se nepřípustnosti  následných námitek jsou nepřípadné, neboť napadaný závěr odvolacího soudu se  týkal pouze druhého žalovaného.  



 Dovolání druhého žalovaného není přípustné. 



 Podle části dvanácté, hlavy první, bodu 17., zákona č. 30/2000 Sb.,  kterým         se mění zákon č. 99/1963 Sb., občanský soudní řád, ve znění  pozdějších předpisů          a některé další zákony, dovolání proti rozhodnutím  odvolacího soudu vydaným          přede dnem nabytí účinnosti tohoto zákona  nebo vydaným po řízení provedeném        podle dosavadních právních předpisů,  se projednají a rozhodnou podle dosavadních právních předpisů (tj. podle  občanského soudního řádu ve znění účinném              před 1.1.2001). V tom  směru tedy byl závěr odvolacího soudu o tom, v jakém znění            se  uplatní v projednávané věci občanský soudní řád, včetně jeho poučení o lhůtě k  podání dovolání, správný. 



 Podle dosavadních právních předpisů je dovolání proti potvrzujícímu výroku  rozsudku odvolacího soudu přípustné pouze v případech vymezených v  ustanovení         § 237, § 238 odst. 1 písm. b) a § 239 o. s. ř.  



 Dovolání proti každému rozhodnutí odvolacího soudu je přípustné (s výjimkami  zakotvenými v odstavci druhém) podle ustanovení § 237 odst. 1 o. s. ř. Vady  vyjmenované v § 237 odst. 1 o. s. ř. (tzv. zmatečnosti), k nimž dovolací soud  přihlíží        z úřední povinnosti (§ 242 odst. 3 o. s. ř.), z obsahu spisu  nevyplývají, přičemž, jak shora uvedeno, námitka dovolatele o tom, že byl  zkrácen na svých právech [§ 237 odst. 1 písm. f) o. s. ř.] není důvodná. Podle  § 238 odst. 1 písm. b) o. s. ř. dovolání rovněž není přípustné, neboť rozsudku  soudu prvního stupně jiný rozsudek v téže věci vydaný       a posléze zrušený  rozhodnutím odvolacího soudu nepředchází. Jelikož odvolací soud nezaložil  přípustnost dovolání ani výrokem svého rozsudku (§ 239 odst. 1 o. s. ř.), zbývá  posoudit podmínky přípustnosti určené v ustanovení § 239 odst. 2 o. s. ř.  



 Podle tohoto ustanovení nevyhoví-li odvolací soud návrhu účastníka               na vyslovení přípustnosti dovolání, který byl učiněn nejpozději před vyhlášením  potvrzujícího rozsudku, je dovolání podané tímto účastníkem přípustné, jestliže  dovolací soud dospěje k závěru, že napadené rozhodnutí odvolacího soudu má po  právní stránce zásadní význam. Druhý žalovaný však o vyslovení přípustnosti  dovolání nepožádal.   



  Protože dovolací soud neshledal žádnou ze zákonem stanovených podmínek  přípustnosti dovolání, odmítl je jako nepřípustné podle § 243b odst. 4 a § 218  odst. 1 písm. c) o. s. ř.  



 Dovolání třetího žalovaného je přípustné dle ustanovení § 238 odst. 1 písm.  a)      o. s. ř. 



 Dovolací soud se nejprve zabýval námitkou dovolatele, že žalobkyně není          ve věci aktivně legitimována, neboť platně nenabyla směnku, ze které uplatňuje  právo na zaplacení.  



 K rozhodnutí o této námitce je třeba vyřešit otázku, zda v případě, kdy je  součástí prodávaného podniku listinný cenný papír, dochází k přechodu tohoto  cenného papíru na nabyvatele uzavřením smlouvy o převodu podniku, tj. má-li  smlouva o prodeji podniku ve vztahu k takovému cennému papíru translační  účinky, či zda je k jeho přechodu na nabyvatele podniku nezbytné ještě splnění  dalších podmínek, stanovených v § 17 a násl. zákona č. 591/1992 Sb., o cenných  papírech, ve znění pozdějších předpisů (dále též jen „ZCP“), popřípadě v  dalších právních předpisech či sjednaných            (ve stanovách, v ujednání  mezi účastníky) pro převod cenných papírů.  



 Právní úprava smlouvy o prodeji podniku tuto otázku v celém rozsahu výslovně  neřeší. V teorii i praxi se na její řešení vyslovují různé názory (k tomu viz  zejména Plíva, S., Obchodní zákoník, komentář, 5. vydání, Praha, C.H.Beck 1998,  s. 806, Pelikánová, I., Problém převodu a přechodu a Převod a přechod práv při  prodeji podniku podruhé, Právní rozhledy č. 4 a 9/2001, s. 141 a 426, Eliáš,  K., Prodej podniku a cenné papíry na řad jako jeho součást, Právní rozhledy č.  8/2001, s. 373). 



 Protože smlouva o prodeji podniku, ze které podle odvolacího soudu vyplývá  věcná legitimace žalobkyně v projednávané věci, byla uzavřena dne 19.6.2000,  vycházel Nejvyšší soud při jejím posuzování z obchodního zákoníku ve znění před  1.1.2001.  



 Smlouvou o prodeji podniku, upravenou v ustanovení § 476 a násl. obch. zák.,  převádí prodávající na kupujícího podnik. Podnik definuje ustanovení § 5 obch.  zák. jako soubor hmotných, jakož i osobních a nehmotných složek podnikání.  Náleží k němu věci, práva i jiné majetkové hodnoty, které patří podnikateli a  slouží k provozování podniku anebo k němu vzhledem ke své povaze mají sloužit.  Jak správně uzavřel odvolací soud, vzhledem k tomu, že směnka, ze která  žalobkyně žaluje, byla zajišťovací směnkou k bankovnímu úvěru a převáděným  podnikem byla banka, není pochyb o tom, že tato směnka byla součástí  převáděného podniku. 



 Ustanovení § 476 odst. 1 obch. zák. zní: „Smlouvou o prodeji podniku             se prodávající zavazuje převést na kupujícího vlastnické právo k věcem, jiná  práva        a jiné majetkové hodnoty, jež slouží k provozování podniku, a  kupující se zavazuje převzít závazky prodávajícího související s podnikem a  zaplatit kupní cenu.“ Tato dikce při čistě gramatickém výkladu na první pohled  nasvědčuje tomu, že důsledkem uzavření smlouvy není bezprostředně přechod  vlastnického a jiných práv, ale pouze závazek, následně tato práva převést,  tedy že smlouva nemá translační účinky. Přitom zákon nerozlišuje mezi  jednotlivými právy - „závazek převést“ formuluje v tomto ustanovení pro všechna  práva a majetkové hodnoty shodně.   



 Takovému výkladu však zcela odporuje ustanovení § 483 odst. 3 obch. zák., které  určuje, že „vlastnické právo k věcem, jež jsou zahrnuty do prodeje, přechází z  prodávajícího na kupujícího účinností smlouvy. Vlastnické právo k nemovitostem  přechází vkladem do katastru nemovitostí.“ Toto ustanovení tedy zcela  jednoznačně           pro vlastnické právo k věcem movitým zakládá translační  účinky smlouvy o prodeji podniku, zatímco pro věci nemovité výslovně váže  přechod vlastnického práva na vklad do katastru nemovitostí - shodně s úpravou  smlouvy o prodeji nemovitostí. Pro ostatní složky podniku výslovná úprava  okamžiku přechodu v zákoně není. Obchodní zákoník pouze výslovně konstatuje, že  všechna práva a závazky, na které se prodej vztahuje,       na kupujícího  přecházejí, aniž by upravoval okamžik či (s výjimkou pohledávek, závazků, práv  z duševního vlastnictví a obchodního jména) další podmínky jejich přechodu.  



 Vyjdeme-li ze znění jednotlivých ustanovení (§ 477 odst. 1, § 479 obch. zák.)  konstatujících přechod práv a závazků na kupujícího („na kupujícího přecházejí  všechna práva a závazky, na které se prodej vztahuje“ či „na kupujícího  přecházejí všechna práva vyplývající z průmyslového nebo jiného duševního  vlastnictví,“ apod.) nasvědčuje jejich dikce - s výjimkou shora uvedenou -  tomu, že splnění jiných podmínek k přechodu práv nezbytné není, neboť  konstatuje (kromě případů kdy umožňuje odchylnou dohodu) jejich přechod  bezvýjimečně a nepodmíněně.  



 Protože, jak patrno ze shora uvedeného, pouze gramatický výklad nepodává jasné  řešení posuzovaného problému, zabýval se Nejvyšší soud tím, zda úprava smlouvy  o prodeji podniku v obchodním zákoníku je ve vztahu k úpravě převodu cenných  papírů v jiných právních předpisech, zejména v zákoně o cenných papírech,  úpravou obecnou, či zvláštní. K tomu je třeba především uvést, že teorie i  praxe se shodují v tom,                 že obecně není obchodní zákoník k jiným  právním předpisům vždy shodně výlučně       ve vztahu obecného či zvláštního  předpisu, ale že za různých situací je tento vztah různý.  



 Tak není pochyb o tom, že ve vztahu k zákoníku občanskému - je obecně -obchodní  zákoník zvláštním předpisem, když tento vztah výslovně zakládá  ustanovení          § 1 odst. 2 obch. zák. Ve vztahu k zákonu o cenných  papírech však je v některých případech předpisem obecným (viz např. ustanovení  § 13 odst. 1 ZCP), v jiných případech pak je ve vztahu k němu předpisem  zvláštním (viz např. ustanovení § 18 odst. 2 ZCP). Rozhodnutí o tom, jaký je  vztah jednotlivých ustanovení obou předpisů, závisí tedy vždy na posouzení  konkrétní situace, která z těchto ustanovení vyplývá. 



 Za tohoto stavu dospěl Nejvyšší soud k závěru, že při posuzování předestřené  právní otázky je třeba použít nejen gramatický, ale též historický,  systematický, logický a především teleologický výklad právní úpravy smlouvy o  převodu podniku.  



 Účelem právní úpravy smlouvy o převodu podniku je umožnit, aby podnik, který je  zpravidla tvořen značným množstvím hmotných a nehmotných složek, mohl být  převeden jako celek (tj. bez toho, že by byla zdlouhavě převáděna každá jeho  složka samostatnou smlouvou), aniž by se musel přerušit jeho provoz. Důraz na  potřebu takové úpravy kladl zákonodárce zejména ve vztahu k privatizaci majetku  státu (viz důvodová zpráva k návrhu obchodního zákoníku). Tento účel je možno  jasně dovodit i ze samotné úpravy, když zákonodárce výslovně odstraňuje  nejvážnější překážky takového postupu, a to zejména vyloučením požadavku  souhlasu věřitele s převodem závazku (při zajištění jeho ochrany jiným  adekvátním způsobem) a dokonce i bezpodmínečnou úpravou přechodu práv a  povinností z pracovněprávních vztahů.   



 Bylo by proto nelogické a neúčelné, aby možnost převést podnik jako celek byla  zmařena tím, že jeho součástí jsou listinné cenné papíry (či dokonce jen  jeden), k jejichž převodu by bylo třeba splnění dalších podmínek, např.  indosamentu či jejichž převod by dokonce byl vázán na souhlas samotného  převodce či některého jeho orgánu (např. pokud by stanovy akciové společnosti  vázaly možnost převodu akcie na jméno na souhlas představenstva dozorčí rady).  Takový výklad by mohl vést ke zcela nepřípustnému stavu, kdy by týž orgán  převodce (představenstvo akciové společnosti) uzavřel jménem převodce smlouvu o  prodeji podniku a následně by odmítl učinit navazující právní úkon, směřující k  převodu vlastních akcií v majetku společnosti, které jsou součástí prodávaného  podniku. Takový výklad by mohl vést též k tomu,              že by prodej  podniku mohla zmařit třetí osoba - akciová společnost, jejíž i jen jediná akcie  na jméno by byla součástí prodávaného podniku, která by odmítla udělit potřebný  souhlas s převodem této akcie (když z rozsudku Nejvyššího soudu  publikovaného         ve Sbírce rozhodnutí a stanovisek pod č. 30/1997,  vyplývá, že převod všech závazků souvisejících s podnikem je podmínkou  platnosti smlouvy o prodeji podniku).         Shora uvedená obstrukce by tedy  při zvažovaném výkladu mohla umožnit emitentovi akcií na jméno s omezenou  převoditelností v majetku společnosti zmařit, i proti vůli účastníků smlouvy,  účinky této smlouvy.  



 Přitom Nejvyšší soud zvažoval i možnost zneužití smlouvy o prodeji podniku k  obcházení jinak nezbytného souhlasu příslušného orgánu s převodem cenného  papíru (či splnění jiné podmínky) a dospěl k závěru, že takové zneužití jistě  není možné zcela vyloučit. V praxi však nelze obecně vyloučit pokusy o  obcházení jakéhokoli zákonného ustanovení, s čímž ostatně český právní řád  počítá, když stanoví, že nastane-li takový případ, způsobuje to absolutní  neplatnost smlouvy, která byla k obejití zákona využita   (§ 39 občanského  zákoníku). Smlouva o prodeji podniku ostatně v převážné většině případů nebude  vhodným nástrojem ke shora naznačenému obcházení zákona neboť, až na výjimky,  zatíží nabyvatele cenných papírů, které jsou součástí podniku, nabytím velkého  množství dalších práv, s nabývanými cennými papíry nesouvisejících. 



 Z uvedených důvodů dospěl Nejvyšší soud k závěru, že právní úpravu smlouvy       o prodeji podniku je ve vztahu k právní úpravě zákona o cenných papírech o  převodu listinných cenných papírů i k odpovídající úpravě zákona směnečného a  šekového třeba považovat za právní úpravu zvláštní, a že z ní vyplývá, že k  převodu listinných cenných papírů, které jsou součástí podniku, postačuje  uzavření smlouvy o prodeji podniku, aniž by bylo třeba uplatnit další postup  stanovený pro převod cenných papírů v těchto předpisech.  



 Uvedenému závěru nasvědčuje i to, že pro některé případy přechodu vlastnického  práva či jiných práv souvisejících s podnikem obchodní zákoník stanovil další  zvláštní podmínky převodu, a to zejména ve vazbě na zvláštním zákonem  stanovenou povinnost veřejnoprávní registrace přechodu vlastnického  práva              (viz vlastnické právo k nemovitostem - § 483 odst. 3 obch.  zák.).  



 Tímto závěrem je řešena i námitka dovolatele, že žalobkyně směnku, ze které  uplatňuje pohledávku, dosud nepřevzala.   



 Pokud jde o posouzení vyplňovacího oprávnění věřitele, dovolací soud se zcela  ztotožnil se závěry odvolacího soudu. Jestliže žalobkyně předložila soudu  směnku opatřenou podpisem třetího žalovaného jako avalisty, bylo na tomto  žalovaném,          aby namítal, proč ze směnky povinen není. Jestliže pak  namítl pouze to, že není účastníkem písemného vyplňovacího prohlášení ze dne  21.6.1996, není tato námitka pro zproštění se rukojemství postačující, neboť k  udělení vyplňovacího oprávnění mohlo dojít i jiným způsobem, čemuž nasvědčuje  právě podpis třetího žalovaného jako avalisty na směnce. Jestliže v tom směru  žádná tvrzení neučinil, nelze než uzavřít,                 že se povinnosti  plnit ze směnky nezprostil. Přitom důkazní břemeno o tom, že není osobou  zavázanou ze směnky, nese v řízení o zaplacení ze směnky osoba povinná          ze směnky, nikoli osoba uplatňující práva ze směnky. Ta by nesla důkazní  břemeno teprve k námitce povinné osoby vyvracející tvrzení, že je dlužníkem ze  směnky.   



 Podáním ze dne 21.3.2002 navrhla žalobkyně soudu vstup právní nástupkyně – Č.  k. a. - do řízení. Návrh doložila smlouvou označenou jako „smlouva o postoupení  pohledávky“, kterou se převádí mj. též směnka, ze které           je žalováno v  projednávané věci. Protože však do dne vyhlášení rozsudku nedošlo k předání  směnky Č. k. a., nepřešlo na ni vlastnické právo k této směnce a tedy ani  nevstoupila do práv žalobkyně v projednávané věci.  



 Pro úplnost je třeba uvést, že prohlášení konkursu na majetek prvé  žalované,        jež vedlo k přerušení řízení ohledně této žalované (§ 14 odst.  1 písm. c/ zákona           č. 328/1991 Sb., o konkursu a vyrovnání ve znění  pozdějších předpisů), nemělo           za následek přerušení řízení o nárocích  vůči druhému a třetímu žalovanému - viz usnesení Nejvyššího soudu ze dne  31.10.2001, sp. zn. 29 Odo 177/2001, uveřejněné v časopisu Soudní judikatura č.  12/2001. 



 Protože rozhodnutí odvolacího soudu je správné, Nejvyšší soud dovolání třetího  žalovaného podle ustanovení § 243b odst. 1 o. s. ř. zamítl. 



 Druhý žalovaný procesně zavinil (tím, že podal nepřípustné dovolání), že jeho  dovolání bylo odmítnuto, třetí žalovaný neměl v dovolacím řízení úspěch;  žalobkyni však v souvislosti s dovolacím řízením náklady nevznikly. Této  procesní situaci odpovídá výrok o nákladech dovolacího řízení odůvodněný  ustanoveními § 146 odst. 2 věta prvá (per analogiam), § 142 odst. 1, § 224  odst. 1 a § 243b odst. 4 o. s. ř. 



 Proti tomuto usnesení není přípustný opravný prostředek. 



 

