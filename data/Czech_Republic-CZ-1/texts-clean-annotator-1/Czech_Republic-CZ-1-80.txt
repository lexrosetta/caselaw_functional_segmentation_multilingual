 



  I. Dovolání se zamítá. 



 II. Žalobce je povinen zaplatit žalovanému na náhradu nákladů dovolacího řízení  částku 17 555 Kč do tří dnů od právní moci tohoto rozsudku k  rukám                        …, advokáta. 



 



 Městský soud v Brně rozsudkem ze dne 7. prosince 1998 č. j. 33 C 110/93 – 118  uložil žalovanému zaplatit žalobci částku 72 816,70 Kč s 3 % úrokem z  prodlení                       od 12. 7. 1993 do 14. 7. 1994 a s 16% úrokem z  prodlení od 15. 7. 1994 do zaplacení /výrok I./, žalobu co do částky 157 839 Kč  s 3 % úrokem z prodlení od 12. 7. 1993                     do 14. 7. 1994 a s  16% úrokem z prodlení od 15. 7. 1994 do zaplacení zamítl /výrok II./ a zároveň  rozhodl o náhradě nákladů řízení. Vyšel ze zjištění, že žalovaný uzavřel s K.,  akciová společnost, B., B. č. 6 hospodářskou smlouvu o pronájmu školícího a  rekreačního střediska v I. na dobu 5 let od 1. 7. 1991. V průběhu řízení K.,  akciová společnost, B. postoupila podle smlouvy o postoupení pohledávky ze dne  9. 11. 1994 pohledávky za žalovaným z nezaplacených faktur uvedených v příloze  na postupníka  P. H., který vstoupil do řízení místo původního žalobce.  Penalizační faktury č. 3344 ve výši 44 479 Kč a č. 3451 ve výši                  77 751 Kč nebyly postoupeny, proto soud dospěl k závěru, že v této části není   P. H. aktivně legitimován a náhradu za tyto faktury nepřiznal. Po  zjištění,                                 že ke smlouvě o pronájmu školícího a  rekreačního střediska v I. nebyl                  podle § 3 odst. 2 zákona č.  116/1991 Sb., o nájmu a podnájmu nebytových prostor, v tehdy platném znění,  udělen předchozí souhlas příslušného městského úřadu, dospěl soud k závěru, že  smlouva je podle § 3 odst. 4 tohoto zákona od počátku  neplatná,                  a nelze tedy přiznat smluvené nájemné. S ohledem na  skutečnost, že žalobce měl možnost využívat středisko v srpnu 1991 a v červenci  1992 až prosinci 1992 a za tuto dobu žalobce uplatnil zaplacení nájemného,  stanovil soud úhradu za užívané prostory            ve výši 51 891 Kč, přičemž  vyšel ze znalcem ohodnocené úhrady za užívání. Dále přiznal žalobci částku 20  925,70 Kč za spotřebovanou elektrickou energii v období                 od  července 1991 do dubna 1992, protože tato faktura byla postupiteli  postoupena                 a žalovaný v této době měl rekreační středisko ve  svém držení.   



 Krajský soud v Brně rozsudkem ze dne 13. prosince 2000 č.  j.                                          19 Co 157/99 - 139 rozsudek soudu  prvního stupně ve výroku II. potvrdil a výrok I. -               o povinnosti  žalovaného zaplatit žalobci částku 72 816,70 Kč s 3 % úrokem z prodlení od 12.  7. 1993 do 14. 7. 1994 a s 16% úrokem z prodlení od 15. 7. 1994 do zaplacení -  změnil tak, že žalobu zamítl; zároveň změnil i výroky soudu prvního stupně o  náhradě nákladů řízení o rozhodl o náhradě nákladů odvolacího řízení. Ztotožnil  se závěrem soudu prvního stupně, že předmětná smlouva o pronájmu školícího a  rekreačního střediska v I. je neplatná. Důvodem neplatnosti je nedostatek  předchozího souhlasu příslušného obecního úřadu (vyžadovaného cit. zákonným  ustanovením) s touto smlouvou a je neplatná i z dalšího důvodu, neboť ji  podepsal jen předseda představenstva K., akciová společnost, B., B. č. 6, ač  měla být podepsána ještě nejméně jedním členem představenstva. Oproti soudu  prvního stupně dospěl k závěru, že pokud smlouvou o postoupení pohledávky byly  postoupeny jen pohledávky z jednotlivých faktur a žádné další nároky postoupeny  nebyly, pak nelze přiznat uplatněný nárok na bezdůvodné obohacení, protože se  jedná o jiný nárok, než který byl předmětem smlouvy o postoupení pohledávky.  



 Rozsudek odvolacího soudu napadl žalobce dovoláním. Domnívá se, že rozhodnutí  odvolacího soudu spočívá na nesprávném právním posouzení věci a vychází ze  skutkového zjištění, které nemá v podstatné části oporu v provedeném  dokazování. Dále dovozuje, že řízení mohlo být postiženo vadou podle § 237  odst. 1 písm. f) o. s. ř. nesprávným způsobem doručení rozsudku. Nesprávné  právní posouzení spatřuje v závěru, že na hospodářskou smlouvu o pronájmu  školícího a rekreačního střediska v I. se vztahují ustanovení zákona č.  116/1990 Sb., včetně udělení předchozího souhlasu příslušným obecním úřadem  k  pronájmu rekreačního střediska, a že smlouva je od počátku absolutně neplatná.  Podle dovolatele měla být uvedená smlouva posouzena jako smlouva o pronájmu  nemovitostí podle § 663 obč. zák., neboť byl pronajat celý areál jako celek  včetně pozemků, nikoliv jen dílčí nebytové prostory. Proto považuje závěr,  který učinil odvolací soud, za nesprávný a nemající oporu ve zjištěném  skutkovém stavu. Žalobce nesouhlasí ani s tím, že smlouva je neplatná pro  nedostatek formy, nebyla-li podepsána dvěma členy představenstva, ale jen  jedním z nich. Vytýká odvolacímu soudu, že vycházel jen z úplného výpisu z  obchodního rejstříku a pominul skutečnost, že jmenování člena statutárního  orgánu je právním úkonem konstitutivním                 a jeho zápis do  obchodního rejstříku má účinky deklaratorní, aniž by zkoumal skutečný vznik  funkce členů kolektivního statutárního orgánu a jejich oprávnění jednat jménem  společnosti. Nesouhlasí ani se závěrem, že případné nároky z bezdůvodného  obohacení na základě smlouvy o postoupení pohledávek žalobci nesvědčí. Z tohoto  důvodu navrhl, aby Nejvyšší soud České republiky napadený rozsudek odvolacího  soudu zrušil a věc mu vrátil k dalšímu řízení.  



 Žalovaný ve vyjádření k dovolání navrhl jeho zamítnutí, neboť rozhodnutí  odvolacího soudu považuje za věcně správné. Žalovaný poukazuje na ustálenou  judikaturu, podle níž musí být dán předchozí souhlas příslušného obecního úřadu  k pronájmu místností určených k provozování obchodu či služeb i v případě, že  budova byla pronajata jako celek podle § 663 obč. zák., jinak je smlouva o  pronájmu neplatná. V dané věci pak považuje za nadbytečné ještě řešit otázku  neplatnosti smlouvy                       pro nedostatek písemné formy a  dodává, že podle jeho názoru soud nepochybil, vycházel-li z úplného znění  výpisu z obchodního rejstříku společnosti K., akciová společnost, B., B. č. 6,  pokud žalobce nenabídl k vyvrácení tohoto zápisu žádný jiný důkaz. 



 Podle ustanovení části dvanácté hlavy I bodu 17 zákona č. 30/2000  Sb.,                   kterým se mění zákon č. 99/1963 Sb., občanský soudní  řád, ve znění pozdějších předpisů, a některé další zákony, se dovolání proti  rozhodnutím odvolacího soudu vydaným přede dnem nabytí účinnosti tohoto zákona  (1. 1. 2001) nebo vydaným                  po řízení provedeném podle  dosavadních právních předpisů projednají a rozhodnou podle dosavadních právních  předpisů (tedy podle občanského soudního řádu ve znění platném do 31. 12. 2000  – dále jen „o. s. ř.”).  



 Dovolací soud nejprve zkoumal, zda žalobce podal dovolání proti rozsudku  odvolacího soudu včas. K posouzení včasnosti dovolání připíná dovolatel svou  námitku, že nesprávným postupem při doručení rozhodnutí odvolacího soudu mu  mohla být odňata možnost jednat před soudem. Z šetření provedeného odvolacím  soudem                     po podání dovolání vyplynulo, že žalobci nebyl  rozsudek odvolacího soudu doručen dne 8. 1. 2001, neboť doručenku za něj, jeho  jménem, podepsala tehdejší manželka O. H.. Žalobce převzal rozsudek odvolacího  soudu v dané věci až dne 23. 5. 2001. Podal-li proti němu dovolání dne 22. 6.  2001, jde o dovolání včasné a není třeba zkoumat, zda v případě opožděně  podaného dovolání by bylo možné dovozovat,                   že nesprávný  postup při doručování rozhodnutí odvolacího soudu znamenal odnětí možnosti  žalobce jednat před soudem. 



 Z úřední povinnosti posuzuje dovolací soud pouze vady řízení  vyjmenované                      v § 237 a jiné vady, které mohly mít za  následek nesprávné rozhodnutí ve věci (§ 242 odst. 3 o. s. ř.); jinak je vázán  uplatněnými dovolacími důvody včetně toho,                               jak je  dovolatel obsahově vymezil. Další vady řízení vyjmenované v § 237 odst. 1 o. s.  ř. ani jiné vady, které mohly mít za následek nesprávné rozhodnutí ve věci,  nebyly dovolatelem namítány a z obsahu spisu se nepodávají.  



 Přestože dovolatel v dovolání namítá, že rozhodnutí odvolacího soudu vychází ze  skutkového zjištění, které nemá oporu v provedeném dokazování, tuto svou  námitku obsahově nekonkretizuje a dovolací soud neshledal, že by v daném  případě nastala situace, jež by naplňovala předpoklady dovolacího důvodu  uvedené v § 241 odst. 3 písm. c) o. s. ř. jež míří na pochybení ve zjištění  skutkového stavu věci, které spočívá v tom, že skutkové zjištění, jež bylo  podkladem pro rozhodnutí odvolacího soudu,                  je vadné. 



 Namítá-li dovolatel, že nesouhlasí se závěrem odvolacího soudu o neplatnosti  hospodářské smlouvy o pronájmu školícího a rekreačního střediska v I., uzavřené  mezi žalovaným a K., akciová společnost, B., je tato námitka dovolatele  podřaditelná pod dovolací důvod uvedený v § 241 odst. 3 písm. d) o. s. ř.,  poukazující na nesprávné právní posouzení věci. 



 Právní posouzení věci je nesprávné, jestliže odvolací soud posoudil  věc                 podle právní normy, jež na zjištěný skutkový stav nedopadá  nebo právní normu určil sice správně, ale nesprávně vyložil, případně ji na  daný skutkový stav nesprávně aplikoval.  



 Podle § 39 obč. zák. je neplatný právní úkon, který svým obsahem nebo účelem  odporuje zákonu nebo jej obchází anebo se příčí dobrým mravům.  



 Podle § 3 odst. 2 zákona č. 116/1991 Sb., o nájmu a podnájmu nebytových  prostor, ve znění platném ke dni uzavření předmětné hospodářské smlouvy, bylo  možné místnosti určené k provozování obchodu a služeb pronajímat jen po  předchozím souhlasu příslušného obecního úřadu. Pokud je smlouva uzavřena bez  souhlasu příslušného obecního úřadu, je podle § 3 odst. 4 tohoto zákona  neplatná. 



 Pro právní posouzení neplatnosti smlouvy pro nedostatek souhlasu obecního úřadu  je nerozhodné, zda se jedná čistě o pronájem nebytových prostor, či o pronájem  celé budovy, v níž jsou místnosti určené k provozování obchodu a služeb. I když  totiž jde o nájem celé budovy či celého areálu budov i s pozemky, tedy nájem  nikoli                   podle speciálního předpisu, nýbrž podle občanského  zákoníku, neznamená to,                         že - jsou-li v této budově  místnosti určené k provozování obchodu a služeb - tento předchozí souhlas  nemusí být dán. Účelem souhlasu příslušného městského či obecního úřadu podle §  3 odst. 2 zákona č. 116/1990 Sb., jakožto veřejnoprávního  institutu,                  je zajistit městu či obci možnost kontroly nad  hospodařením s místnostmi určenými                 k provozování obchodu a  služeb. V rozporu s tímto účelem by bylo vázat nutnost tohoto předchozího  souhlasu na podmínku, aby předmětem nájemní smlouvy byla výlučně místnost  určená k provozování obchodu a služeb, zatímco v případě nájmu celé budovy  takovou místnost (či místnosti) obsahující by souhlas být dán nemusel. Lze tedy  uzavřít, že jsou-li v budově místnosti určené k provozování obchodu či služeb,  musí být dán předchozí souhlas městského úřadu podle § 3 odst. 2 zákona č.  116/1990 Sb.                              i v případě, že budova byla pronajata  jako celek, aniž to ovšem cokoli mění na právním režimu nájemního vztahu, jenž  se - v případě takového nájmu - neřídí ustanoveními zákona č. 116/1990 Sb.,  nýbrž občanského zákoníku (srov. rozsudek Nejvyššího soudu ČR ze dne 21. 10.  1999 sp. zn. 2 Cdon 1548/97, publikovaný ve Sbírce soudních rozhodnutí a  stanovisek, roč. 2000, sešit č. 10, pod č. 73).   



 Právní názor odvolacího soudu v posouzení předmětné hospodářské smlouvy jako  neplatné je plně v souladu s ustálenou judikaturou, je proto dále  nerozhodné                     a nadbytečné přezkoumání právního závěru o  neplatnosti smlouvy z důvodu nedostatku písemné formy. 



 Nesprávným nebyl shledán ani  právní závěr, že byly-li smlouvou o postoupení  pohledávky postoupeny jen pohledávky na zaplacení nájemného z nebytových  prostor                 a žádné další nároky postoupeny nebyly, pak nelze po  právu uplatnit nárok                            na bezdůvodné obohacení, neboť  se jedná o jiný nárok, než který byl předmětem smlouvy o postoupení pohledávky.  Předmětem postoupení pohledávky podle § 524              obč. zák. je jen  určitá pohledávka, tj. právo na plnění od dlužníka, nikoliv celý závazkový  vztah, z něhož pohledávka vznikla (srov. Občanský zákoník - komentář /Oldřich  Jehlička, Jiří Švestka, Marta Škárová a kol./, 6. vydaní, C. H. Beck 2001,  Praha, str. 790). Pokud nárok z bezdůvodného obohacení nebyl žalobci postoupen,  nezbylo odvolacímu soudu jinak, než návrh žalobce na přiznání bezdůvodného  obohacení zamítnout. 



 Z uvedeného vyplývá, že dovolací důvod podle § 241 odst. 3 písm. d) o. s. ř.  není naplněn, a protože nebylo zjištěno, že by rozsudek odvolacího soudu byl  postižen vadou uvedenou v § 237 odst. 1 o. s. ř. nebo jinou vadou, která by  měla za následek nesprávné rozhodnutí ve věci, Nejvyšší soud České republiky,  aniž nařídil jednání                  (§ 243a odst. 1 o. s. ř.), dovolání  žalobce podle § 243b odst. 1 o. s. ř. zamítl.  



 O nákladech dovolacího řízení bylo rozhodnuto podle § 243b odst. 4, § 224 odst.  1, § 151 odst. 1 a § 142 odst. 1 o. s. ř. Podle výsledku dovolacího řízení má  žalovaný právo na náhradu účelně vynaložených nákladů řízení, které sestávají z  odměny advokáta (účelně vynaloženým nákladem byl shledán sepis vyjádření k  dovolání                   při předmětu řízení 230 655,70  Kč) ve výši 17 480  Kč /část dvanáctá hlava první bod 10 zákona č. 30/2000 Sb., § 10 odst. 3, § 3  odst. 1, § 16, § 18 odst. 1 vyhlášky                        č. 484/2000 Sb.,  kterou se stanoví paušální odměny za zastoupení účastníka advokátem nebo  notářem při rozhodování o náhradě nákladů v občanském soudním řízení (advokátní  tarif)/ a z paušální částky náhrady hotových výdajů advokáta na jeden úkon  právní služby ve výši 75 Kč (§ 13 odst. 3 vyhl.č. 177/1996 Sb.), tedy celkem ve  výši              17 555 Kč. Ve smyslu § 149 odst. 1 o. s. ř. soud uložil  žalobci, aby náhradu nákladů řízení zaplatil žalovanému k rukám advokáta, který  ho v tomto řízení zastupoval. 



 Proti tomuto rozsudku není opravný prostředek přípustný. 





