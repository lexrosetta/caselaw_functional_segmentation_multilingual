  



 Pravomocným trestním příkazem Okresního soudu ve Strakonicích ze dne 26. 1.  2000, sp. zn.  3 T 23/2000, a v řízení, které mu předcházelo,  b y l   p o r u  š e n    z á k o n   v  ustanoveních § 89 odst. 12 tr. zák., § 2 odst. 5, 6 a §  105 odst. 1 tr. ř., ve znění účinném do 31. 12. 2001, v neprospěch obviněného  K. S.   



 Napadený trestní příkaz   s e   z r u š u j e .    



 Zrušují se též všechna další rozhodnutí na zrušený trestní příkaz obsahově  navazující,  pokud vzhledem ke změně,  k níž došlo zrušením, pozbyla podkladu.   



 Okresnímu soudu ve Strakonicích  s e   p ř i k a z u j e,  aby věc v potřebném  rozsahu znovu projednal a rozhodl.  



	 



 Obviněný K. S. byl trestním příkazem Okresního soudu ve Strakonicích ze dne 26.  1. 2000, sp. zn. 3 T 23/2000, který nabyl právní moci dne 18. 2. 2000,  uznán  vinným pokračujícím trestným činem zpronevěry podle § 248 odst. 1, 2 tr. zák.,  jehož se dopustil následujícími útoky:  



 1.Poté, co dne 11. 6. 1999 uzavřel se společností H. C., a. s., K., B., smlouvu  o finančním pronájmu, jejímž předmětem byl videorekordér  TOSHIBA V 427 W,  zavázal se k pravidelným měsíčním splátkám po dobu 36 měsíců a tentýž den  videorekordér převzal, nesplnil podmínky této smlouvy a v rozporu s ní  videorekordér  dne 16. 6. 1999  dal do zástavy v zastavárně   B., s. r. o. ve  V. a tímto jednáním způsobil společnosti H. C.,  a. s. škodu ve výši 11 022,-  Kč.   



 2.Poté, co dne 11. 6. 1999 uzavřel se společností HP I., a. s. Š., Z., smlouvu  o finančním pronájmu, jejímž předmětem byla videokamera Panasonic NV – RX 11  EE, zavázal se k pravidelným měsíčním splátkám po dobu 24 měsíců a tentýž den  videokameru převzal, nesplnil podmínky této smlouvy a v rozporu s ní dal  videokameru tentýž den do zástavy v zastavárně E. R. M. v P. a tímto jednáním  způsobil společnosti  HP I., a. s.  škodu ve výši  17 388,- Kč.   



 3.Poté, co dne 18.  6. 1999 uzavřel se společností H. C., a. s., K., B.,  smlouvu o finančním pronájmu, jejímž předmětem byl videorekordér LG -  Goldstar  W 405 Y, zavázal se k pravidelným měsíčním splátkám po dobu 36 měsíců a tentýž  den videorekordér převzal, nesplnil podmínky této smlouvy a v rozporu s ní  videorekordér krátce poté dal do zástavy v zastavárně P. L. H. v P. a tímto  jednáním způsobil společnosti H. C., a. s. škodu ve výši 9 636,- Kč.  



 4.Poté, co dne 22. 6. 1999 uzavřel se společností H. C., a. s., K., B., smlouvu  o finančním pronájmu, jejímž předmětem byla hudební věž Philips FW 530 C,  zavázal se k pravidelným měsíčním splátkám po dobu 36 měsíců a tentýž den  hudební věž převzal, nesplnil podmínky této smlouvy a v rozporu s ní dal  hudební věž do zástavy v zastavárně E. R. M. v P. a tímto jednáním způsobil  společnosti H. C., a. s.  škodu ve výši 15 147,- Kč. 



 5.Poté, co dne 25.  6. 1999 uzavřel se společností H. C., a. s., K., B.,  smlouvu o finančním pronájmu, jejímž předmětem byl videorekordér JVC -  HRJ 245  EE, zavázal se k pravidelným měsíčním splátkám po dobu 12 měsíců a tentýž den  videorekordér převzal, nesplnil podmínky této smlouvy a v rozporu s ní  videorekordér tentýž  den dal do zástavy v zastavárně P. L. H. v P. a tímto  jednáním způsobil společnosti H. C., a. s. škodu ve výši   7 649,- Kč,       



 přestože ve všech uvedených případech věděl, že po dobu pronájmu je vlastníkem  této věci pronajímatel a nájemce není oprávněn věc zastavit, prodat, přenechat  třetí osobě či jinak právně zatížit, neboť tato podmínka je obsažena v bodě III  a) všeobecných obchodních podmínek společnosti H. C., a. s. a v bodě 1. a)  smluvních podmínek společnosti  HP I., a. s., se kterými souhlasil a potvrdil  to svým podpisem,  a úhrnem svým jednáním popsaným v bodech 1. – 5. způsobil  leasingovým společnostem škodu ve výši 60 842,- Kč.     



 Za to byl obviněný odsouzen k trestu odnětí svobody v trvání jednoho roku,  jehož výkon mu byl podmíněně odložen na zkušební dobu v trvání tří let. Dále mu  bylo uloženo, aby podle svých sil nahradil škodu, kterou trestným činem  způsobil.       



 Podle § 228 odst. 1 tr. ř. byla obviněnému stanovena povinnost nahradit  poškozeným společnostem škodu a to H.  C., a. s., K., B., ve výši 48 284,- Kč   a HP I., a. s., Š., Z., ve výši 18  515,- Kč. 



 Usnesením Okresního soudu ve Strakonicích ze dne 11. 7. 2002 sp. zn. 3 T  23/2000, které nabylo právní moci dne 26. 10. 2002, bylo rozhodnuto o ponechání  v platnosti podmíněného odsouzení obviněného s tím, že se mu zkušební doba  prodlužuje o osmnáct měsíců. 



 Usnesením téhož soudu ze dne 24. 8. 2004 sp. zn. 3 T 23/2000, které nabylo  právní moci dne 23. 11. 2004, bylo rozhodnuto, že obviněný podmíněně odložený  trest odnětí svobody v trvání jednoho roku vykoná a to ve věznici s dozorem.  



 Podle § 266 odst. 1 tr. ř. podal ministr spravedlnosti k Nejvyššímu soudu ve  prospěch obviněného K. S. stížnost pro porušení zákona a to proti trestnímu  příkazu Okresního soudu ve Strakonicích ze dne 26. 1. 2000, sp. zn. 3 T  23/2000, konkrétně pouze do jeho výroku o náhradě škody. Tímto rozhodnutím byl  podle jeho názoru porušen zákon v neprospěch obviněného v ustanovení §  228  odst. 1 tr. ř. 



 V odůvodnění stížnosti pro porušení zákona ministr spravedlnosti poukázal na  skutečnost, že způsobená škoda byla vyčíslena odborným vyjádřením podle hodnoty  pronajatých věcí v době zpronevěry. Tento způsob vyčíslení škody však  neodpovídá stanovisku trestního kolegia Nejvyššího soudu uveřejněného pod č. 6  z roku 2003 Sb. rozh. tr., které stanoví, že hodnota věci v době zpronevěry má  být snížena o tu část akontace a zaplacených leasingových splátek, které  představují čisté splátky na pořizovací cenu pronajaté věci, ovšem pouze v  rozsahu odpovídajícímu snížení hodnoty pronajaté věci v době činu oproti její  pořizovací hodnotě. V konkrétním případě však ke stanovení škody v souladu v  uvedenými pravidly nedošlo. Nesprávné vyčíslení výše škody nemělo žádný vliv na  použitou právní kvalifikaci ani na uložený trest, neboť ani správně stanovená  výše škody by na právní kvalifikaci jednání obviněného nic nezměnila. Jinak je  ovšem třeba hodnotit situaci ve vztahu k výroku o náhradě škody, kterým byla  obviněnému uložena povinnost uhradit poškozeným částky přesahující hodnotu  věcí,  které dosahovaly v době zpronevěry. Je zřejmé, že soud plně akceptoval  výši nároků uplatněných oběma poškozenými, aniž blíže zkoumal jejich  oprávněnost, což bylo jistě podmíněno i způsobem vyčíslení výše  škody ve  výroku o vině. U obou poškozených pak okresní soud vycházel z výše tzv.  leasingové ceny, přičemž v případě poškozené a. s. H. C. nebyly ani nijak  zohledněny zaplacené akontace a první splátky.  



 Okresní soud tak podle stěžovatele opomněl, že v případě trestného činu  zpronevěry podle § 248 tr. zák. je škodou pouze hodnota samotné věci v době  zpronevěry, navíc ještě snížená v případě leasingu o část plateb ze strany  nájemce. Leasingové společnosti navyšují hodnotu věci na tzv. leasingovou cenu,  která kromě prodejní ceny předmětu leasingu zahrnuje i příjem leasingové  společnosti pokrývající provozní náklady leasingové společnosti a její  podnikatelský zisk. Toto navýšení však nelze promítat do škody způsobené  trestným činem zpronevěry podle ustanovení § 248 tr. zák.  Též je nutné při  vyčíslení výše škody zohlednit i akontaci a splátky, které připadají na  splácení pořizovací ceny věci. Tento údaj musí ovšem orgánům činným v trestním  řízení poskytnout sama leasingová společnost. V dané trestní věci se tak  nestalo a dokazování v tomto směru zůstalo neúplné. Jeho doplnění by však bylo  neúčelné. Podle ministra spravedlnosti však lze vyčíslit alespoň minimální výši  škody odečtením akontací a prvních splátek v celé jejich výši. Takové řešení je  ve prospěch obviněného, přičemž zároveň umožňuje přiznat poškozeným podstatnou  část náhrady škody.   



 Následně stěžovatel poukázal na skutečnosti týkající se výše akontací a prvních  splátek, jež obviněný uhradil společnosti H. C., a. s. v celkové výši 4 979,-  Kč a společnosti HP I., a. s. v celkové výši  805,- Kč s tím, že náhrada škody  pro společnost H. C. a. s. měla činit 38 475,- Kč a pro společnost HP I.,  a.  s. částku 16 583,- Kč. Vzhledem k tomu, že z obsahu spisu vyplývá, že obviněný  do poloviny roku 2004 neuhradil ani část náhrady škody, zůstává otázka jejího  správného vyčíslení stále aktuální. 



 V závěru podané stížnosti pro porušení zákona ministr spravedlnosti navrhl, aby  Nejvyšší soud podle § 268 odst. 2 tr. ř. vyslovil, že trestním příkazem  Okresního soudu ve Strakonicích ze dne 26. 1. 2000, sp. zn. 3 T 23/2000, byl  porušen zákon v neprospěch obviněného K. S. v ustanovení § 228 odst. 1 tr. ř.   Dále navrhl, aby Nejvyšší soud podle § 269 odst. 2 tr. ř. napadený trestní  příkaz zrušil ve výroku o náhradě škody, stejně jako další rozhodnutí na tento  výrok obsahově navazující, pokud vzhledem ke změně, k níž dojde zrušením,  pozbudou pokladu, a aby bylo následně postupováno podle § 271 odst. 1 tr. ř.,  popř. aby byli poškození odkázáni s jejich nároky na náhradu škody na řízení ve  věcech občanskoprávních.  



 Nejvyšší soud přezkoumal podle § 267 odst. 3 tr. ř. zákonnost a odůvodněnost  těch výroků rozhodnutí, proti nimž byla stížnost pro porušení zákona podána, v  rozsahu a z důvodů v ní uvedených, jakož i  řízení napadené části rozhodnutí  předcházející. K vadám výroků, které nebyly stížností pro porušení zákona  napadeny, Nejvyšší soud přihlíží, jen pokud by mohly mít vliv na správnost  výroků, proti nimž byla stížnost pro porušení zákona podána.   



 Podle § 105 odst. 1 tr. ř. ve znění účinném do 31. 12. 2001, je-li k objasnění  skutečnosti důležité pro trestní řízení třeba odborných znalostí, rozhodne  orgán činný v trestním řízení a v řízení před soudem předseda senátu o přibrání  znalce. Místo přibrání znalce je možno se spokojit v jednoduchých případech s  potvrzením nebo odborným vyjádřením příslušného orgánu, o jejichž správnosti  nejsou pochybnosti. Státní orgán předloží orgánům činným v trestním řízení  odborné vyjádření bez úplaty. 



 Podle § 228 odst. 1 tr. ř. ve znění účinném do 31. 12. 2001, odsuzuje-li soud  obžalovaného pro trestný čin, kterým způsobil jinému majetkovou škodu, uloží mu  zpravidla v rozsudku, aby ji poškozenému nahradil, jestliže byl nárok včas  uplatněn (§ 43 odst. 2). 



 Podle § 105  odst. 1 tr. ř. v platném znění  je-li k objasnění skutečnosti  důležité pro trestní řízení třeba odborných znalostí, vyžádá orgán činný v  trestním řízení odborné vyjádření. Jestliže pro složitost posuzované otázky  takový postup není postačující, přibere orgán činný v trestním řízení a v  řízení před soudem předseda senátu znalce. O přibrání znalce se vyrozumí  obviněný a v řízení před soudem též státní zástupce. Jiná osoba se o přibrání  znalce vyrozumí, pokud je k podání znaleckého posudku třeba, aby tato osoba  něco konala nebo strpěla.      



 Podle § 105 odst. 5 tr. ř. v platném znění lze o odborné vyjádření podle  odstavce 1 požádat i osobu, která je podle zvláštního zákona zapsána v seznamu  znalců, a fyzickou nebo právnickou osobu, která má potřebné odborné  předpoklady. Státní orgán předloží orgánům činným v trestním řízení odborné  vyjádření vždy bez úplaty. 



 Podle § 228 odst. 1 tr. ř. v platném znění odsuzuje-li soud obžalovaného pro  trestný čin, kterým způsobil jinému majetkovou škodu, uloží mu zpravidla v  rozsudku, aby ji poškozenému nahradil, jestliže byl nárok včas uplatněn (§ 43  odst. 3); nebrání-li tomu zákonná překážka, soud uloží obžalovanému vždy  povinnost k náhradě škody, jestliže je výše škody součástí popisu skutku  uvedeného ve výroku rozsudku, jímž se obžalovaný uznává vinným, a škoda v této  výši nebyla dosud uhrazena. 



 Podle § 89 odst. 12 tr. zák. se při stanovení výše škody vychází z ceny, za  kterou se věc, která byla předmětem útoku, v době a v místě činu obvykle  prodává. Nelze-li takto výši škody zjistit, vychází se z účelně vynaložených  nákladů na obstarání stejné nebo obdobné věci nebo uvedení věci v předešlý  stav.        



 Z obsahu spisového materiálu Nejvyšší soud zjistil, že obviněný uzavíral  leasingové smlouvy, jejichž předmětem byl finanční pronájem elektronického  zboží. V zápětí poté, co  mu bylo zboží svěřeno do užívání, je dal do zástavy v  zastavárně. Z listin předložených společností H. C. a. s. vyplývá, že obviněný  v jednotlivých případech vždy uhradil pouze akontaci a první splátku. V případě  smlouvy se společností HP I., a. s. obviněný zaplatil pouze první splátku. V  přípravném řízení byla cena tohoto elektronického zboží zjištěna na základě  odborného vyjádření vyžádaného podle § 105 odst. 1 tehdy účinného trestního  řádu. Toto odborné vyjádření ze dne 24. 11. 1999 bylo policejním orgánem  vyžádáno u podnikatele s obchodním jménem M. H. B. nábytku. Z jeho obsahu   vyplývá, že M. H. při stanovení ceny zpronevěřeného elektronického zboží  vycházel zcela jistě z podkladů společností H. C., a. s. a HP I., a. s., jež  ohledně ceny zboží poskytovaného na leasing uvádějí dva údaje. Jeden z nich  představuje částku, za níž bylo předmětné zboží samotnou leasingovou  společností zakoupeno, druhý z údajů pak vypovídá o tom, kolik peněz bude muset  zaplatit leasingový nájemce, resp. uživatel leasingu za dobu dohodnutého  leasingu zboží, aby se následně dostalo do jeho vlastnictví. M. H. při ocenění  zboží za účelem stanovení výše škody způsobené jednáním obviněného vycházel z  ceny, kterou by musel zaplatit leasingový nájemce, aby věc přešla do jeho  vlastnictví, když tuto cenu blíže nespecifikovaným a tím i nepřezkoumatelným  způsobem ponížil o její  nepatrnou část.  



 S takto zjištěnou cenou zpronevěřených věcí a škodou způsobenou trestným činem  zpronevěry, která se stala podkladem výroku o náhradě škody, se nemohl Nejvyšší  soud ztotožnit, a to z níže uvedených důvodů.  



 Právní úprava trestního řádu účinná do 31. 12. 2001 vyžadovala pro objasnění  skutečností důležitých pro trestní řízení přibrání znalce. Pouze v   jednoduchých případech bylo možno místo přibrání znalce vyžádat potvrzení nebo  odborné vyjádření příslušného orgánu, o jejichž správnosti nebylo pochyb.  Institut odborných vyjádření byl do trestního řádu zaveden s účinností od 1. 7.  1973.  Judikatura 80. let vycházela v otázce subjektu způsobilého podat odborné  vyjádření důsledně z jazykového výkladu, a proto mohl podat odborné vyjádření  pouze příslušný orgán, kterým se rozuměl státní orgán nebo příslušná státní  organizace jako právnická osoba podle členění „socialistických organizací“,   nikoli však jednotlivec jako soukromá osoba (srov. rozhodnutí č. 14  roku 1986  Sb. rozh. tr., a dále  zprávu trestního kolegia Nejvyššího soudu ČSSR ze dne  17. 3. 1987, č. j.  Tpjf 46/86).  Praxe však zejména od počátku 90. let  považovala tento striktní výklad vzhledem ke společenským změnám za překonaný a  běžně ohledně ceny zboží vyžadovala odborná vyjádření od právnických nebo  fyzických osob provozujících obchodní živnost. (srov. Š., P. – R., M. – N., F.  – D.,  J.: Přípravné řízení trestní, Praha, C. H. Beck 1997, str. 276 ;  dále  Š., P. – K., V. – B., J. – P., F.: Trestní řád, komentář, 2. vydání Praha, C.  H. Beck 1997, str. 537 ;  R., M. -  Z., J.: K problematice vzájemného vztahu  znaleckého posudku a odborného vyjádření po novele trestního řádu provedené  zákonem č. 265/2001 Sb. in Trestněprávní revue č. 9/2004). 



 I když tedy praxe obecně odborná vyjádření fyzických a právnických osob  provozujících obchodní živnost připouštěla, bylo nutné vyžadovat odborná  vyjádření od takových osob, které splňovaly pro tuto činnost odborné  předpoklady hodnocené přiměřeně podle hledisek pro určení znalce v tom kterém  oboru nebo odvětví. To znamená, že pokud mělo být opatřeno odborné vyjádření  ohledně ceny elektronického zboží, bylo třeba se obrátit alespoň na některého  obchodníka s tímto druhem zboží a nikoliv na osobu provozující bazar nábytku,  jako tomu bylo v posuzovaném případě. Státní zástupce i okresní soud ovšem z  takto pochybného odborného vyjádření, jakož i z nedostatečně zjištěné ceny  zpronevěřeného zboží vycházeli při posuzování viny obviněného, a pochybení  policejního orgánu nezjistili a  nenapravili. 



 Pro úplnost Nevyšší soud připomíná, že novela trestního řádu provedená zákonem  č. 265/2001 Sb. jednoznačně odstranila nadbytečné přibírání znalců v případech,  kdy postačí odborné vyjádření, a upravila řešení odborných otázek v trestním  řízení tak, že znalecký posudek se vyžádá teprve tehdy, jestliže pro složitost  posuzované otázky nepostačuje odborné vyjádření. Uvedená novela dále výslovně  umožnila podat odborné vyjádření i osobě, která je jinak podle zákona č.  36/1967 Sb.,  o znalcích a tlumočnících činná jako znalec. Znalce tedy není  třeba přibírat, jestliže k objasnění skutečnosti důležité pro trestní řízení  postačí odborné vyjádření. Jde např. o situaci, kdy je třeba opatřit zprávu o  ceně běžně dostupného zboží či služeb, jíž je možné vyžadovat vedle znalce i od  fyzické či právnické osoby provozující obchodní živnost nebo živnost  poskytující služby za podmínky, že k tomu má taková osoba odborné předpoklady  (viz ustanovení § 105 odst. 5 tr. ř.). Při podání odborného vyjádření používá  dotčená osoba svých odborných znalostí, a proto je bezpodmínečně nutné o podání  odborného vyjádření požádat vždy osobu, která má v příslušném oboru lidské  činnosti odborné znalosti nabyté na základě praxe, ve složitějších případech  pak znalosti nabyté na základě příslušného odborného vzdělání a  praxe.      		          



 Při zjišťování výše škody způsobené trestným činem též nebylo zohledněno, že  předmětná elektronika byla předmětem leasingového vztahu mezi obviněným a  poskytovatelem leasingu, což má dopad na stanovení výše škody způsobené  trestným činem (srov. stanovisko trestního kolegia Nejvyššího soudu ze dne 30.  10. 2002, sp. zn. Tpjn 304/2001, uveřejněné pod č. 6 z roku 2003 Sb. rozh.  tr.). Nejvyšší soud v tomto stanovisku zejména konstatoval, že při stanovení  výše škody se v trestním právu  vychází z ceny věci, za kterou se tato věc v  době a místě činu obvykle prodává. Touto cenou tudíž v žádném případě nemůže  být tzv. leasingová cena věci, tj. částka, jíž je nájemce povinen zaplatit v  souladu s leasingovou smlouvou zahrnující skutečnou pořizovací cenu věci  zvýšenou o leasingové náklady, jako např. náklady na pojištění, úroky,  přiměřený zisk leasingové společnosti, apod. Z tohoto důvodu nevyjadřuje souhrn  leasingových splátek hodnotu předmětu leasingu. Neoprávněnou dispozicí se  svěřenou věcí je pak majetek pronajímatele, resp. poskytovatele leasingu  zmenšen o cenu této věci zjištěnou postupem předpokládaným v ustanovení § 89  odst. 12 tr. zák. Vzhledem ke specifikům leasingových vztahů při stanovení výše  škody ovšem nelze odhlédnout od skutečnosti, že leasingový nájemce je většinou  povinen při převzetí předmětu leasingu do užívání uhradit tzv. akontaci a dále  hradí pravidelné leasingové splátky, jež ve své části představují splátky na  pořizovací cenu věci, tedy cenu, za kterou leasingová společnost opatřila  předmět leasingu. Jen o částky akontace a splátky uhrazené na pořizovací cenu  věci je pak oproti zjištěné obvyklé pořizovací ceně nižší škoda způsobená  pronajímateli trestným činem zpronevěry, neboť pouze tyto částky se vztahují k  hodnotě věci pronajaté na základě specifické leasingové smlouvy.  



 Při stanovení výše škody je tedy třeba zjistit, jaká část zaplacené akontace a  dalších leasingových splátek  představuje splátky pořizovací ceny předmětu  leasingu (popř. i zálohu na kupní cenu pro případ převodu vlastnického práva k  pronajaté věci), neboť pouze o tuto část leasingových plateb se snižuje výše  způsobené škody. Rozhodující je přitom obsah leasingové smlouvy, ze které bude  zpravidla vyplývat vztah akontace a leasingových splátek k pořizovací ceně  předmětu leasingu (tj. skladba leasingových splátek). Z leasingové smlouvy bývá  totiž možné zjistit poměr pořizovací ceny předmětu leasingu v době jejího  uzavření a celkového součtu všech leasingových plateb za dobu trvání leasingu a  takto vypočtený koeficient se pak použije na stanovení té části doposud   zaplacených leasingových splátek včetně akontace v době spáchání činu, o které  se sníží zjištěná obvyklá cena předmětu leasingu (viz ustanovení § 89 odst. 12  tr. zák.). Pokud by nebylo v konkrétním případě možné zjistit rozložení  leasingových splátek a akontace z obsahu příslušné smlouvy, popř. z vyjádření  poskytovatele leasingu, nezbude než k posouzení této otázky vyžádat odborné  vyjádření či znalecký posudek. Ve většině případů je pak nutno takto zjištěnou  částku použít na snížení obvyklé časové prodejní ceny pronajaté věci jen v  takovém poměru, který odpovídá tzv. amortizaci, tedy snížení hodnoty předmětu  leasingu oproti hodnotě, kterou věc měla v době jejího převzetí pachatelem na  základě leasingové smlouvy. To proto, že výše leasingových splátek je stanovena  se zřetelem na hodnotu předmětu leasingu v době uzavření leasingové smlouvy,  avšak  v průběhu trvání leasingového vztahu dochází k reálnému poklesu hodnoty  předmětu leasingu. Z tohoto důvodu je nutné provést redukci čistých  leasingových splátek včetně tzv. akontace.  



 V konkrétním posuzovaném případě však není potřeba uvažovat o amortizaci  předmětů zpronevěry, neboť z důkazů obsažených ve spise je zřejmé, že obviněný  předmětné věci zpronevěřil bezprostředně po té, co je jako nové převzal do  užívání. V dalším řízení bude tudíž nutné vyžádat odborné vyjádření k tomu, za  jakou obvyklou cenu se předmětné věci v době činu spáchaného obviněným jako  nové prodávaly. Poté bude třeba na základě analýzy leasingových  smluv určit v  souladu se shora uvedeným výkladem částku, kterou již obviněný zaplatil na  pořizovací cenu jednotlivých předmětů leasingu, o kterou se cena jednotlivých  věcí zjištěná na základě odborného vyjádření poníží. Teprve součtem takto  získaných částek bude možné stanovit celkovou škodu, jíž obviněný jednotlivými  útoky trestného činu zpronevěry způsobil.        



 Vzhledem k tomu, že výrok o náhradě škody v napadeném rozhodnutí má svůj původ  a přímo souvisí s výrokem o vině, který ohledně výše škody způsobené trestným  činem byl shledán nesprávným, nebylo možné, tak jak to navrhoval stěžovatel,  ponechat tento výrok beze změny a pouze zrušit samotný výrok o náhradě škody.  Teprve po zjištění správné výše škody způsobené protiprávním jednáním  obviněného podle shora uvedených zásad bude zároveň možné v souladu se zákonem  rozhodnout podle ustanovení § 228 odst. 1 tr. ř. o povinnosti obviněného  nahradit poškozeným škodu způsobenou trestným činem. 



 Ze všech výše uvedených důvodů Nejvyšší soud podle § 268 odst. 2 tr. ř.  vyslovil, že trestním příkazem Okresního soudu ve Strakonicích ze dne 26. 1.  2000, sp. zn. 3 T 23/2000, a v řízení, které mu předcházelo, byl porušen zákon  v ustanoveních § 89 odst. 12 tr. zák., § 2 odst. 5, 6 a § 105 odst. 1 tr. ř.,  ve znění účinném do 31. 12. 2001, v neprospěch obviněného K. S. Podle § 269  odst. 2 tr. ř. pak Nejvyšší soud zrušil napadený trestní příkaz v celém  rozsahu, a to včetně všech dalších rozhodnutí na zrušené rozhodnutí obsahově   navazujících, pokud vzhledem ke změně, k níž došlo zrušením, pozbyla podkladu.  Nejvyšší soud takto mohl postupovat, neboť mu to umožňuje ustanovení § 267  odst. 3 tr. ř. věta druhá.  Poté podle § 270 odst. 1 tr. ř. Nejvyšší soud věc  přikázal Okresnímu soudu ve Strakonicích, aby ji v potřebném rozsahu znovu  projednal a rozhodl v intencích tohoto rozhodnutí. To znamená, že bude vyžádáno  náležité odborné vyjádření ke zjištění ceny zboží, které se stalo předmětem  trestného činu, a následně bude na jeho základě odpovídajícím způsobem  vyčíslena způsobená škoda. Při dalším postupu bude třeba mít na paměti, že  Nejvyšším soudem bylo vysloveno, že zákon byl porušen v neprospěch obviněného,  a proto nemůže podle § 273 tr. ř. v novém řízení dojít ke změně rozhodnutí v  jeho neprospěch. Podle § 270 odst. 4 tr. ř. je soud vázán právním názorem,  který ve věci vyslovil Nejvyšší soud, a je povinen provést nařízené procesní  úkony.      



 P o u č e n í :    Proti tomuto rozhodnutí není opravný prostředek přípustný.  





