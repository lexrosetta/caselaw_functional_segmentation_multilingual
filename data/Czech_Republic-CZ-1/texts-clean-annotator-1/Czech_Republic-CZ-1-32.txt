 



 Ústavní stížnost se z a m í t á .  



 



                                Navrhovatelé podali dne 4. 8.  1994 k Ústavnímu soudu ústavní stížnost na  výše uvedený rozsudek  Krajského soudu v  Plzni, jímž tento  soud  potvrdil  rozsudek  Okresního  soudu  Plzeň  - město. Uvedeným  rozsudkem  byl  zamítnut  návrh  stěžovatelů,  kterým se domáhali  uložení  povinnosti  S.b.m.P.   uzavřít  s  nimi  dohodu o vydání podílů, a  to 1/24 pro každého ze  stěžovatelů k domu čp. 1240,  v P.  a stavební  parcele č.  941 v  k. ú.  P.. Stěžovatelé podali  svůj návrh  na základě  ustanovení §  72 odst.  1 písm. a) zákona  o  Ústavním  soudu  č.  182/1993  Sb.,  dle  něhož ústavní stížnost  je oprávněna  podat fyzická  osoba podle  čl. 87 odst. 1 písm.  d)  Ústavy,  jestliže  tvrdí,  že  pravomocným  rozhodnutím v řízení, jehož byla účastníkem, bylo porušeno její základní právo nebo svoboda  zaručená ústavním zákonem. Ústavní  soud zjistil, že ústavní stížnost splňuje potřebné formální a procesní náležitosti.  



      V  odůvodnění  stěžovatelé  uvedli,  že  se  návrhem  u soudu domáhali  prohlášení vůle  S.b.m. P.  k uzavření  dohody o  vydání věci, a to každému 1/24 nemovitostí zapsaných na listu vlastnictví č. 7082 pro katastrální území P. Uváděli, že tato část nemovitosti zůstala povinnou  osobou - S.b.  m. P. -  k jejich výzvě  nevydána a žádná  jiná  oprávněná  osoba  o  její  vydání  nepožádala. Jako spoluvlastníci  uvedených  nemovitostí,  a  to  každý 1/12, kterou získali na  základě již uzavřeného  restitučního řízení, dovodili, že z  ustanovení § 9  odst. 1 z.  č. 137/1991 Sb.,  kterým se mění a doplňuje zákon č. 403/1990 Sb., vyplývá, že by se jim měla vydat věc celá, tj. i uvedená  zbývající část nemovitostí. Svoji ústavní stížnost později doplnili sdělením, že  v případě, že Ústavní soud vyhoví  jejich návrhu,  vydají předmětnou  zbylou část nemovitostí všem  ostatním  spoluvlastníkům   předmětných  nemovitostí,  kteří ústavní stížnost nepodali.  



       Okresní soud  Plzeň - město zjistil,  že stěžovatelé odvozují svůj  nárok  od  původního  vlastníka  ing.  V.Š.  a  M. Š., kteří nevlastnili  předmětnou nemovitost  celou, ale  každý pouze  jednu osminu  z   ní.  Pokud  jde  o   ostatní  původní  spoluvlastníky, navrhovatelé  k nim  nemají žádný  příbuzenský vztah  a nejsou ani jejich závětními dědici.  



      Proto Okresní  soud Plzeň -  město žalobu stěžovatelů  zamítl s odůvodněním, že spoluvlastnický podíl má samostatný právní režim a že  tudíž  nelze  za  oprávněnou  osobu  chápat  někoho,  kdo po původním vlastníkovi  nemá žádný nárok. Žádný  nárok nemůže jít za hranici toho,  co původní vlastník  vlastnil. Poté i  Krajský soud v Plzni v  rozhodnutí o odvolání žalobců  rozsudek Okresního soudu potvrdil a nevyhověl jejich návrhu na dovolání.  



      Krajský  soud v  Plzni ve  svém rozsudku  odůvodnil potvrzení rozsudku  soudu I.  stupně. Spoluvlastnický  podíl na nemovitosti, k němuž jsou  navrhovatelé oprávněnými osobami  po rodičích, kteří byli vlastníky každý 1/8 nemovitosti, jim již byl S.m. P. vydán na základě  dohody z  29. 12.  1990. Navrhovatelé  se v daném případě však právě z tohoto titulu  domáhali uzavření dohody o vydání věci ve  vztahu každý  k 1/24  uvedených nemovitostí,  o jejichž vydání nebylo požádáno jinými oprávněnými osobami.  



      Podle  ust. §  3 zák.   č. 403/1990  Sb. ve  znění pozdějších předpisů,  zemřel-li vlastník  nebo byl-li  prohlášen za  mrtvého, vydá se odňatá věc dalším oprávněným osobám v tomto pořadí:  



 a) dědic ze závěti,  



 b)  děti  tohoto  vlastníka  a  jeho  manžel,  který  žije  ke dni účinnosti tohoto  zákona, není-li některé  z dětí vlastníka  v den účinnosti  tohoto zákona  naživu, jsou  na jeho  místě oprávněnými osobami jeho děti a není-li naživu některé z nich, jeho potomci,  



 c) rodiče vlastníka, nejsou-li  naživu osoby, uvedené pod písmenem b), které se dožily dne smrti vlastníka,  



 d)  sourozenci,  kteří  žijí   ke  dni  účinnosti  tohoto  zákona. V případě, že některý ze sourozenců ke dni účinnosti tohoto zákona nežije, jsou oprávněnými osobami jeho  žijící děti. Dále dle odst. 2, nejsou-li  osoby uvedené v odst.  1, vydá se odňatá  věc dědici vlastníka a není-li naživu, jeho žijícím dětem.  



 Podle ustanovení §  9 zák. č. 403/1990 Sb.  v platném znění, je-li více  oprávněných  osob,  vyplývá  jejich  podíl  z ustanovení § 3 tohoto zákona, pokud se písemně nedohodli jinak. Jestliže ve lhůtě § 19 uplatní  nárok na vydání jen  některé z těchto osob,  vydá se jim věc celá.  Uvedené ustanovení dopadá na případy,  kdy na místo původního vlastníka nastupují další  oprávněné osoby, kterých může být několik.  



      Neuplatní-li   některá  z   nich  nárok   na  vydání   na  ni připadajícího  podílu,  lze  věc  vydat  osobám  oprávněným, avšak v rozsahu, v  jakém náležela právnímu předchůdci.  O takový případ se   však  v   dané  věci   ve  vztahu   k  podílům  po  ostatních spoluvlastnících  nejedná, neboť  navrhovatelé nesplňují  podmínku vztahu k těmto původním vlastníkům, vymezenou  v § 3 odst. 2 písm. a -  d)   cit.  zákona.  Navrhovatelé  sami   uvedli,  že  ostatní spoluvlastníci nebyli  s jejich rodiči  příbuzní, ani navrhovatelé nejsou závětními  dědici těchto původních  spoluvlastníků. Nemohou tedy být oprávněnými osobami  po těchto původních spoluvlastnících a nemohou  žádat uzavření  dohody na  základě ustanovení  řešícího postup v  případě, že je  oprávněných osob více  a některá z  nich svůj nárok ve lhůtě neuplatní.  



      Rozhodnutí  obou  soudů  stěžovatelé  považují  za odporující ustanovení § 9  odst. 1 zák. č. 137/1991  Sb.. Toto ustanovení jim přiznává  (i když  do značné  míry proti  obecné zásadě,  že nikdo nemůže  nabýt víc  práv,  než  náleželo jeho  právnímu předchůdci) nárok  na vydání  celé věci,   tedy včetně  části, o  jejíž vydání oprávněná  osoba  nepožádala.  Dle  názoru  stěžovatelů ustanovení § 9 odst. 1 zák. č.  137/1991 Sb. zcela jednoznačně přiznává nárok na  vydání  věci  celé  a   soud,  vázaný  právní  normou,  nemůže judikovat,  že tento  nárok oprávněná  osoba nemá,  s odvoláním na obecnou  zásadu.  Právní  úprava  provedená  zák.  č. 403/1990 Sb. v platném  znění  je  právní  úpravou  speciální,  která  umožňuje použití obecné právní úpravy a  natož obecných zásad, teprve pokud chybí speciální  úprava. A konečně se  stěžovatelé odvolávají i na ustanovení §  142 odst. 1  obč. zákoníku, podle  něhož při zrušení a vypořádání spoluvlastnictví  se přikazuje věc celá  a nikoli jen spoluvlastnický podíl, patřící odstupujícímu spoluvlastníkovi.  



      Stěžovatelé  ve  své  ústavní  stížnosti  uvedli, že rozsudky soudů obou stupňů bylo porušeno základní lidské právo stěžovatelů, a to  právo vlastnit  majetek, obsažené  v čl.  11 odst. 1 Listiny základních  práv a  svobod. Dle  navrhovatelů důležitým  atributem ústavně  proklamovaného  práva  vlastnit  majetek  je právo občana nabývat  majetek podle  právních předpisů.  V tomto  případě došlo zcela  účelově  k  nucenému   omezení  práva  nabývat  vlastnictví nesprávným ztotožněním  pojmu věci a  spoluvlastnického podílu. Na základě  výše  uvedených   skutečností  stěžovatelé  navrhli,  aby Ústavní  soud rozsudek  Krajského soudu   v Plzni,  sp. zn.  13 Co 599/93, zrušil.  



      Ústavní  soud  po   ověření  formálních  náležitostí  ústavní stížnosti požádal účastníky řízení  o vyjádření ke stížnosti samé. Na tuto výzvu obdržel písemné  stanovisko Správy budov města Plzně se  sdělením,   že  podíly,  které   vlastnili  právní  předchůdci stěžovatelů   na   předmětné   nemovitosti   v   Plzni,  byly  již stěžovatelům vydány. Více, než  vlastnili předchůdci, vydat nelze. Vyjádření  Okresního  soudu  Plzeň  -  město,  odkazuje na důvody, uvedené v  rozsudku tohoto soudu. Právě  tak i vyjádření Krajského soudu v Plzni trvá na  stanovisku rozsudku Krajského soudu v Plzni a odkazuje též  na stanoviska občanskoprávního  kolegia Nejvyššího soudu, jakož i Vrchního soudu v Praze.  







      Soud po  zhodnocení všech důkazů, to  je zejména obsahu spisů Okresního soudu  Plzeň - město  a Krajského soudu  v Plzni, dospěl k závěru, že stížnost není důvodná. Stěžovatelé nesprávně považují rozhodnutí obou soudů za odporující ustanovení § 9 odst. 1 zák. č. 403/1990  Sb.   v  platném  znění.  Předmětná   nemovitost  je  ve spoluvlastnictví   více  osob,   které  spolu   nejsou  v  žádných příbuzenských vztazích  a nejsou ani  závětními dědici, o  kterých hovoří  ustanovení   §  3  cit.  zákona.   Stěžovatelé  sami  jsou spoluvlastníci,  každý 1/12,  z titulu  vlastnictví těchto  podílů jejich rodiči, jimž byly odňaty.  Není možné, aby jim vznikl nárok na vydání věci, jdoucí nad nárok jejich předchůdce, jak to vyplývá z ustanovení §  3 zák. č. 403/1990  Sb., dle něhož spoluvlastnický podíl má  samostatný právní režim a  samostatně je nutno posuzovat i jednotlivé nároky.  



      Stěžovatelé vytýkají  soudům obou stupňů,  že zcela nesprávně posoudily ustanovení  § 9 odst. 1  zák. č. 403/1990 Sb.  v platném znění, zejména pak výklad pojmu &quot;věc celá&quot;. S tímto tvrzením nelze souhlasit.  V  ustanovení  §  9  odst.  1  se  říká:  &quot;Je-li  více oprávněných  osob, vyplývá  jejich podíl  z ustanovení  § 3 tohoto zákona, pokud se písemně nedohodly jinak. Jestliže ve lhůtě, podle § 19, uplatní nárok na vydání věci jen některé z nich, vydá se jim věc celá.&quot;  



      V  prvé   řadě  se  zde  hovoří   o  podílech,  vyplývajících z ustanovení § 3, dle něhož, jak již bylo výše citováno, připadají jednotlivé podíly spoluvlastníkům, na základě příbuzenských vztahů nebo dědění ze závěti. V tomto kontextu je třeba vidět následující ustanovení o tom,  že uplatní-li nárok na vydání  věci jen některá osoba,  vydá  se  jí  věc  celá.  Pokud  vznikne  nárok  na  jeden spoluvlastnický  podíl na  základě ustanovení  § 3,  tj. např.  na základě  dědění  více  oprávněným  osobám,  např.  dětem zemřelého spoluvlastníka, avšak  nárok na tento podíl  uplatní pouze některé z těchto dětí, vydá se mu tento podíl celý, tj. věc celá. V žádném případě  tím nelze  chápat celou  nemovitost, neboť  by šlo  zcela v rozporu   s   ustanoveními   občanského   zákoníku   o  nabývání vlastnictví  - o  vznik  vlastnického  práva bez  právního důvodu. Nelze  vznést nárok  na něco,   na co  ani původní  vlastník nárok neměl, co nevlastnil.  



      Věc celá tedy zde označuje celý spoluvlastnický podíl, nikoli celou nemovitost, jak to vykládají stěžovatelé.  



      Shodný  názor byl  již vysloven  i v  rozhodnutí č. 36 Sbírky soudních rozhodnutí a stanovisek č. 9/1992, kde je uveden rozsudek Krajského soudu v  Českých Budějovicích ze 16. 1.  1991, sp. zn. 6 Co  167/1991.  Podle  něho   &quot;další  oprávněné  osobě  (ve  smyslu ustanovení  §  3  odst.  1  a  2  zák.  č. 403/1990 Sb.) lze vydat v případě   podílového   spoluvlastnictví   k   věci   pouze   ten spoluvlastnický  podíl,  který  náležel   osobě,  jíž  byl  odňat. Jestliže  ostatní  spoluvlastnické  podíly  k  věci náležely jiným osobám, nelze  tu použít ustanovení  § 9 zák.  č. 403/1990 Sb.  ve znění  zák.  č.  137/1991  Sb.,  vztahující  se  na  případy,  kdy z dalších oprávněných osob po původním vlastníku se o vydání věci, která mu vlastnicky patřila, přihlásí jen některé z nich&quot;.  



      Shodný názor na předmětný problém  byl publikován i ve Sbírce soudních  rozhodnutí a  stanovisek, pod  č. 34/1993,  kde se touto problematikou   zabýval    Nejvyšší   soud   ČR    ve   Stanovisku občanskoprávního  kolegia,  z  15.  7.  1993, sp. zn. CPJn 50/93, a dále  lze  poukázat  i  na  shodný  názor  vyjádřený  v rozsudku Vrchního soudu  v Praze ze dne  23. 3. 1994, sp. zn. 3 Cdo 62/93, uveřejněný v Právních rozhledech č. 8/1994.  



      Ze všech shora uvedených  důvodů nezbylo Ústavnímu soudu, než ústavní stížnost  ve smyslu § 82  odst. 1 zákona č.  182/1993 Sb., o Ústavním soudu, zcela zamítnout.  



   



 P o u č e n í : Proti tomuto rozhodnutí není odvolání přípustné.  



 

