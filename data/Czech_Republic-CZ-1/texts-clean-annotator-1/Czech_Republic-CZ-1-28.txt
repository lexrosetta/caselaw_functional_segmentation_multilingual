 I. Kasační stížnost   s e   z a m í t á . 



 II.  Žalobkyně   n e m á   právo na náhradu nákladů řízení o kasační stížnosti. 



 III.   Žalovanému   s e   n e p ř  i z n á  v á    právo na náhradu nákladů řízení o kasační stížnosti. 



  



  



 







Žalobou napadeným rozhodnutím  ze dne 19. 8. 2013, č. j. JMK 93741/2013, žalovaný potvrdil rozhodnutí Magistrátu města Brna, odboru vodního a lesního hospodářství a zemědělství ze  dne  25.  3.  2013,  č.  j.  MMB/0098166/2013,  že  žalobkyně  není  účastníkem  řízení  ve  věci dodatečného povolení stavby vodního díla – vrtané studny na pozemku p. č. 998/10 v k. ú. Starý Lískovec zahájeného dne 13. 2. 2013 na základě žádosti občanského sdružení TJ TATRAN Starý Lískovec. Žalobou napadeným rozhodnutím ze dne 2. 9. 2013, č. j. JMK 100658/2013, žalovaný rozhodl v odvolacím řízení proti  rozhodnutí Magistrátu města Brna, odboru vodního a lesního hospodářství a zemědělství ze dne 13. 5. 2013, č. j. MMB/00169133/2012, ve věci dodatečného povolení stavby vodního díla – vrtané studny na pozemku p. č.  998/10 v k. ú. Starý Lískovec a povolení k nakládání s vodami – odběru podzemní vody z této vrtané studny.  



Žalobkyně podala proti  výše uvedeným rozhodnutím žalovaného žalobu ke Krajskému soudu  v Brně  (dále  jen  „krajský  soud“)  a požádala  o  osvobození  od  soudních  poplatků a ustanovení zástupce. Poté, co krajský soud tuto žádost zamítl usnesením ze dne  15. 5. 2014, č. j. 30 A 102/2013 – 103, zaplatila postupně dne 24. 6. 2014, dne 27. 6. 2014, dne 7. 10. 2014 a dne 31. 10. 2014 soudní poplatek a zároveň dne 30. 9. 2014 opětovně požádala o osvobození od soudních poplatků a o ustanovení zástupce pro řízení o žalobě. Výrokem II. usnesení ze dne 8. 10. 2015, č. j. 30 A 102/2013 – 248, (dále jen „napadené usnesení“) krajský soud zamítl novou žádost  o  osvobození  od  soudních  poplatků  a  výrokem  III.  téhož  usnesení  zamítl  i  žádost žalobkyně o ustanovení advokáta. Opětovně zhodnotil její osobní a majetkové poměry, přihlédl k jejímu  zhoršenému  zdravotnímu  stavu  a  uzavřel,  že  stěžovatelka  má  dostatečné  příjmy, které neodůvodňují, aby  byla  osvobozena  od soudních  poplatků.  Krajský  soud zároveň  zamítl výrokem  I.  napadeného  usnesení  návrh  žalobkyně  na  přerušení  řízení,  neboť  žalobkyně neprokázala existenci zákonných důvodů pro tento postup. 



Žalobkyně  (stěžovatelka)  podala  kasační  stížnost  proti  výroku  II.  a  III.  napadeného usnesení. Namítla, že krajský soud nevyhodnotil její argumenty o její finanční a zdravotní situaci, které  jí  znemožňují  hradit  služby  advokáta.  Je  tudíž  znevýhodněná  oproti  žalovanému. Rozhodnutí krajského soudu je tudíž nespravedlivé a diskriminační. 



V  podání  ze  dne  26.  11.  2015  stěžovatelka  namítla,  že  krajský  soud  nevzal  v  potaz její evidenci  na  úřadu  práce  až  do  listopadu  2014,  během  které  pobírala  zanedbatelnou  výši podpory.  Uvedla,  že  je  sice  majitelkou  nemovitostí, ale  tyto  nemovitosti  jsou  staré  a  vyžadují opravy, na které stěžovatelka nemá finanční prostředky. S vlastnictvím nemovitostí jsou spojené i další  náklady  na  pojištění,  opravy  či  nový  bojler.  Krajský  soud  rovněž  nepřihlédl  k  tomu, že stěžovatelka platí výživné své  dceři, které italské úřady odpírají vyplatit sirotčí důchod; cesty do Itálie v této souvislosti stály stěžovatelku mnoho peněz. Stěžovatelka uhradila soudní poplatek z půjčky. Stěžovatelka vlastní sochu, kterou  úřady  bez jejího  vědomí  prohlásily za  nemovitou kulturní  památku,  což  stálo  stěžovatelku  mnoho  peněz.  Bez  právní  pomoci  je  stěžovatelka znevýhodněna  oproti  žalovanému, jehož  právníci  jsou  placeni  z veřejných  peněz.  Stěžovatelka se také  vyjádřila  k  výroku  I.  kasační  stížností  napadeného  usnesení,  byť  s  vědomím, že tento výrok kasační stížností nelze napadnout, a zmínila okolnosti týkající se věci samé. 



Nejvyšší  správní  soud  posoudil  důvodnost  kasační  stížnosti  v  mezích  jejího  rozsahu a uplatněných  důvodů  a  zkoumal  přitom,  zda  napadené rozhodnutí  netrpí  vadami, k nimž by musel přihlédnout z úřední povinnosti (§ 109 odst. 3, 4 s. ř. s.). Nejvyšší správní soud v řízení o kasační stížnosti netrval  na povinném zastoupení advokátem, jelikož tuto povinnost má dle  §  105  odst.  2  s.  ř.  s.  stěžovatel jen tehdy,  směřuje-li  kasační  stížnost  proti  rozhodnutí krajského soudu o návrhu podaném ve věci samé či o jiném návrhu, jenž je spojen s poplatkovou povinností (srov.  usnesení  rozšířeného  senátu  Nejvyššího správního soudu  ze  dne  9. 6.  2015, č. j 1 As 196/2014 - 19). 



Po  přezkoumání  kasační stížnosti  dospěl  Nejvyšší správní soud  k  závěru, že kasační stížnost není důvodná. 



Podle § 36 odst. 3 s. ř. s. účastník, který doloží, že nemá dostatečné prostředky, může být na vlastní žádost  usnesením  předsedy  senátu  zčásti  osvobozen  od  soudních  poplatků.  Přiznat  účastníkovi  osvobození od soudních  poplatků  zcela  lze  pouze  výjimečně,  jsou-li  pro  to  zvlášť  závažné  důvody,  a  toto  rozhodnutí musí být odůvodněno. Podle § 35 odst. 8 s. ř. s. navrhovateli, u něhož jsou předpoklady, aby byl osvobozen od soudních poplatků, a je-li to nezbytně třeba k ochraně jeho práv, může předseda senátu na návrh ustanovit usnesením zástupce, jímž může být i advokát.  



Z uvedených ustanovení vyplývá, že vedle samotné žádosti účastníka řízení je primárním předpokladem pro osvobození od soudních poplatků a ustanovení zástupce pro řízení, že žadatel nemá  dostatečné  prostředky  a jejich  nedostatečnost  prokáže.  Nestačí  pouhé  tvrzení  účastníka o tíživosti  jeho  finanční  situace,  je  nezbytné toto  tvrzení  též  prokázat.  Nejvyšší  správní  soud např. v usnesení ze dne 25. 1. 2005, č. j. 7 Azs 343/2004 - 50, vyslovil, že povinnost doložit nedostatek  prostředků  je  jednoznačně  na  účastníkovi  řízení,  který  se  domáhá  osvobození od soudních  poplatků.  Pokud  účastník  tuto  povinnost  nesplní,  soud  výdělkové  a  majetkové možnosti sám z úřední povinnosti nezjišťuje.  



V  nyní  posuzované  věci  krajský  soud  zamítl  žádost  stěžovatelky  o  osvobození od soudních  poplatků  a  o  ustanovení  zástupce  nejprve  usnesením  ze  dne  15.  5.  2014, č. j. 30 A 102/2013  –  103.  Stěžovatelka  vzápětí  uhradila  soudní  poplatek  za  žalobu  ve  výši 6.000 Kč,  a  to  postupně  ve  čtyřech  splátkách  (viz  výše).  Následně  opětovně  požádala o osvobození  od  soudních  poplatků  a  o  ustanovení  advokáta.  Na  tomto  místě  je  vhodné připomenout, že krajský soud by nemohl stěžovatelce vrátit již zaplacený poplatek, i kdyby nyní shledal,  že  v mezidobí  se  její  majetkové  poměry  natolik  zhoršily,  že  by  to  bylo  důvodem pro osvobození  od situace stěžovatelky je nicméně podstatné zejména pro rozhodování o její žádosti o ustanovení zástupce.  



Podstatou  osvobození  od  soudních  poplatků  a  ustanovení  zástupce  na  náklady  státu je ochrana nemajetného účastníka řízení před odepřením jeho práva na přístup k soudu. Soudní řád správní  nevymezuje  objektivní  kritéria  pro  posuzování  množství  prostředků žadatele o osvobození  od  soudních  poplatků.  Tíživost  jeho  majetkových  poměrů  je  tak  věcí úvahy soudu. Rozšířený senát Nejvyššího správního soudu vyložil v usnesení ze dne 24. 8. 2010, č. j. 1 As 23/2009 - 95, že při úvaze o splnění podmínek pro osvobození od soudních poplatků vychází soud nejen z finanční hotovosti, jíž žadatel disponuje, ale bere v úvahu i jeho celkové majetkové poměry včetně vlastnictví nemovitostí.  



Krajský  soud  se  řídil  shora  uvedenými  kritérii.  Při  posuzování  majetkových  poměrů stěžovatelky  vycházel  z  údajů,  které  mu  poskytla  sama  stěžovatelka  ve  vyplněném  formuláři „Potvrzení  o  osobních,  majetkových  a  výdělkových  poměrech“  a  z  četných listin, které ke své žádosti předložila. Na základě hodnocení stěžovatelkou doložených či deklarovaných příjmů, majetku, výdajů i dluhů pak uzavřel, že důvody pro osvobození od soudních poplatků a ustanovení  zástupce  nejsou  v daném  případě  dány  ani  u  stěžovatelčiny  opakované  žádosti. Nejvyšší správní soud se s těmito závěry ztotožnil. 



Krajský  soud  vzal  za  prokázané,  že  stěžovatelka  nyní  pobírá  starobní  důchod  ve  výši 9075 Kč  měsíčně,  a  dále  má  příjem  z pronájmu  nemovitostí,  měsíční  příjem  stěžovatelky činí tudíž  přinejmenším  18 000 Kč.  Krajský  soud  přihlédl  ke  skutečnosti,  že  stěžovatelka je vlastníkem následujících nemovitostí: kat. úz. S. L. p. č. 453 – RD K. 83, p. č. 454/1, 454/2 – zahrada, p. č. 451, 452 – RD K. 85+87, kat. úz. V. p. č. 76, 236, 237, 238/1+2+3 – RD V. 63. Jako nemovitost sloužící k bydlení využívá pouze rodinný dům K. 83. RD na ulici K. 85 a 87 stěžovatelka částečně pronajímá. Jak sama uvedla, vlastní stěžovatelka také cennou věc – sochu sv. Jana Nepomuckého v hodnotě 120.000 Kč. Krajský soud vzal v potaz i stěžovatelčiny četné závazky,  zdravotní  stav  a náklady  spojené  s bydlením,  což  vše  stěžovatelka  prokazovala množstvím dokladů. Krajský soud přihlédl i k tomu, že stěžovatelka platí výživné své dceři. 



V napadeném  usnesení  krajský  soud  přezkoumatelně  zdůvodnil, jaké  skutečnosti při svém rozhodování zohlednil a jaké závěry z nich učinil. Stěžovatelka sice není zaměstnána, neprovozuje živnost, pobírá starobní důchod a splácí několik půjček měsíčně, na druhou stranu však nelze odhlédnout od toho, že vlastní i shora vymezené nemovitosti, které jsou, jak sama uvedla, zdrojem jejích příjmů, a dále též velmi cennou sochu. K vlastnictví a výnosu z vlastnictví nemovitosti se vyjádřil rozšířený senát v usnesení ze dne 24. 8. 2010, č. j. 1 As 23/2009 - 95, když vyslovil, že vlastnictví nemovitosti je jedním z hledisek, z nichž lze usuzovat na majetkové poměry, jakož i na prostředky, jimiž účastník disponuje. Z vlastnictví jedné či více nemovitostí lze vyvodit,  že  účastník  má  prostředky,  z  nichž  tyto  nemovitosti  udržuje,  či  dokonce, že z těchto nemovitostí  má  určitý  výnos.  Tak je tomu i v nyní  posuzovaném  případě, kdy stěžovatelka vlastněné nemovitosti částečně pronajímá. 



 V této souvislosti krajský soud poukázal na usnesení Nejvyššího správního soudu ze dne 6. 11. 2012, č. j. 2 As 136/2012 – 19, kterým Nejvyšší správní soud potvrdil usnesení krajského soudu, kterým soud neosvobodil stěžovatelku od soudních poplatků za situace, kdy její měsíční příjem sestával ze starobního důchodu ve výši 7.565 Kč a z dalšího příjmu ve výši 5.870 Kč, tj. stěžovatelčina příjmová situace byla méně příznivá, než je tomu v nyní projednávané věci. 



 Za  této  situace krajský  soud  správně  uzavřel,  že  stěžovatelčiny  poměry  neodůvodňují přiznání  osvobození  od  soudního  poplatku.  Jelikož  splnění  podmínek  pro  osvobození od soudních  poplatků  je  podmínkou  pro ustanovení  zástupce  z  řad  advokátů,  krajský  soud zcela v souladu  se  zákonem  zamítl i  tento  návrh  stěžovatelky.  Nadto,  jak  bylo  uvedeno výše, stěžovatelka  již  uhradila  soudní  poplatek  za  podanou  žalobu.  Ani  nezastoupení  advokátem bez dalšího nepředstavuje překážku projednatelnosti žaloby.  



Nejvyšší  správní  soud  pro  úplnost  uvádí,  že  se  majetkovou  situací  stěžovatelky v souvislosti  s naplněním  podmínek  pro  osvobození  od  soudních  poplatků  v nedávné  době opakovaně zabýval s obdobným výsledkem jako v nyní projednávané věci (srov. rozsudky ze dne 28. 1. 2016, č. j. 8 As 168/2015 – 24 a ze dne 8. 9. 2014, č. j. 8 As 80/2014 – 24, nebo usnesení ze dne 29. 6. 2015, č. j. 7 As 66/2015 – 68). Z dokumentů založených ve spise přitom nevyplývá, že by se majetkové poměry stěžovatelky v mezidobí zásadním způsobem změnily. 



Krajský soud tedy posoudil nesplnění podmínek pro osvobození od soudních poplatků a ustanovení zástupce v souladu se zákonem. Nejvyšší správní soud proto zamítl kasační stížnost podle § 110 odst. 1 s. ř. s. Zbývá doplnit, že po právní moci tohoto rozsudku bude pokračovat řízení  o  žalobě  před  krajským  soudem,  neboť  stěžovatelka  již  dříve  splnila  poplatkovou povinnost a zastoupení zástupcem není obligatorní podmínkou řízení o žalobě.  



Stěžovatelka  neměla  ve  věci  úspěch,  nemá  tedy  právo  na  náhradu  nákladů  řízení o této kasační  stížnosti  (§  60  odst.  1  a  contrario  ve  spojení  §  120  s.  ř.  s.).  Žalovanému, jemuž by jinak právo na náhradu nákladů řízení o kasační stížnosti příslušelo (§ 60 odst. 1 s. ř. s. ve spojení s § 120 s. ř. s.), soud náhradu nákladů řízení nepřiznal, neboť mu podle obsahu spisu v řízení o kasační stížnosti žádné náklady nevznikly. 



  P o u č e n í :   Proti tomuto rozsudku   n e j s o u   opravné prostředky přípustné. 





