Soud: Nejvyšší soud 

 Spisová značka: 5 Tz 149/2001 

 Datum rozhodnutí: 25. 7. 2001 

 Typ rozhodnutí: Usnesení 

  

  5 Tz 149/2001 

 U S N E S E N Í 

 Nejvyšší soud České republiky projednal dne 25. července 2001 v neveřejném  zasedání stížnost pro porušení zákona, kterou podal ministr spravedlnosti České  republiky ve prospěch obviněného J. G., proti usnesení bývalého Vyššího  vojenského soudu v Táboře ze dne 6. 8. 1991, sp. zn. 4 Rtvo 27/91, v trestní  věci vedené u bývalého Vojenského obvodového soudu v Brně pod sp. zn. 1 Rtv  14/91, a rozhodl t a k t o : 

 Podle § 268 odst. 1 tr. ř. se stížnost pro porušení zákona z a m í t á . 

 O d ů v o d n ě n í : 

 Obviněný J. G. byl rozsudkem bývalého Krajského vojenského soudu v Brně ze dne  25. 11. 1949, sp. zn. Ktr 420/49, uznán vinným zločinem porušení subordinace  podle § 145, § 146 písm. c) a § 149 vojenského trestního zákona o zločinech a  přečinech, uvedeného patentem číslo 19/1855 říšského zákoníku (dále „jen  vojenský trestní zákon z r. 1855\") a podle § 149 tohoto zákona za použití § 92  a § 125 vojenského trestního zákona z r. 1855 byl odsouzen k trestu těžkého  žaláře v trvání 12 měsíců, zostřeného jednou měsíčně postem a tvrdým ložem a  samovazbou v každém třetím měsíci trestu. Rozsudek nabyl právní moci dnem  vyhlášení. Trestného činu porušení subordinace se obviněný J. G. dopustil tím,  že po nastoupení vojenské základní služby dne 1. 10. 1949 u vojenského útvaru v  P. odmítl převzít na rozkaz účetního setniny vojína S. L. a velitele štábního  kapitána F. S. služební pušku za účelem výcviku s ní, odvolávaje se na své  náboženské přesvědčení svědka Jehovova.  

 Z obsahu spisu bývalého Vojenského obvodového soudu v Brně sp. zn. 1 Rtv 14/91  Nejvyšší soud České republiky zjistil, že trestní spis vedený u bývalého  Krajského vojenského soudu v Brně pod sp. zn. Ktr 420/49, ani rozsudek v této  věci se nedochovaly, protože spis byl v roce 1982 komisionálně skartován v  tehdejším Archivu Československé lidové armády v Olomouci. Z podnětu L. G.,  syna obviněného J. G., se konalo před bývalým Vojenským obvodovým soudem v Brně  ve věci vedené pod sp. zn. 1 Rtv 14/91 přezkumné řízení podle oddílu čtvrtého  zák. č. 119/1990 Sb., o soudní rehabilitaci, ve znění pozdějších předpisů (dále  jen „zákon o soudní rehabilitaci\"). Bývalý Vojenský obvodový soud v Brně i  bývalý Vyšší vojenský soud v Táboře rozhodovaly v přezkumném řízení podle  zákona o soudní rehabilitaci jen podle kopie záznamu v rejstříku bývalého  Krajského vojenského soudu v Brně, v němž byl uveden zločin, pro který byl  obviněný J. G. odsouzen, trest uložený obviněnému a datum vyhlášení rozsudku.  Pro toto přezkumné řízení byla obviněnému J. G. ustanovena obhájkyně JUDr. A.  P. z advokátní kanceláře v B.  

 Usnesením bývalého Vojenského obvodového soudu v Brně ze dne 16. 5. 1991, sp.  zn. 1 Rtv 14/91, byl podle § 14 odst. 4 zákona o soudní rehabilitaci jako  nedůvodný zamítnut návrh L. G. na soudní rehabilitaci obviněného J. G. Bývalý  Vojenský obvodový soud v Brně odůvodnil rozhodnutí tím, že bývalý Krajský  vojenský soud v Brně správně zjistil skutkový stav věci a také správně z  právního hlediska posoudil spáchaný skutek. Protože nešlo ani o zřejmý nepoměr  uloženého trestu ke stupni nebezpečnosti činu pro společnost a při výměře  trestu byla respektována všechna zákonná hlediska, byl návrh zamítnut. Proti  tomuto usnesení podala obhájkyně obviněného J. G. stížnost.  

 Bývalý Vyšší vojenský soud v Táboře projednal dne 6. 8. 1991 pod sp. zn. 4 Rtvo  27/91 v neveřejném zasedání stížnost proti usnesení bývalého Vojenského  obvodového soudu v Brně ze dne 16. 5. 1991, sp. zn. 1 Rtv 14/91, a rozhodl  podle § 149 odst. 1 písm. a) tr. ř. a § 14 odst. 1 písm. f) zákona o soudní  rehabilitaci tak, že z podnětu podané stížnosti se napadené usnesení v celém  rozsahu zrušuje a současně se zrušuje ve výroku o trestu rozsudek bývalého  Krajského vojenského soudu v Brně ze dne 25. 11. 1949, sp. zn. Ktr 420/49,  kterým byl obviněný J. G. uznán vinným zločinem porušení subordinace podle §  145, § 146 písm. c) a § 149 vojenského trestního zákona z roku 1855 a odsouzen  k trestu těžkého žaláře v trvání 12 měsíců, zostřeného jednou měsíčně postem a  tvrdým ložem a samovazbou v každém třetím měsíci trestu. Bývalý Vyšší vojenský  soud v Táboře současně zrušil všechna další rozhodnutí, která na zrušenou část  rozsudku obsahově navazovala. V odůvodnění svého rozhodnutí mimo jiné uvedl, že  s ohledem na znění rehabilitačního zákona je soud oprávněn přezkoumávat původní  rozhodnutí pouze ve vztahu k platnému zákonu v době, kdy bylo ve věci  rozhodováno. Z tohoto pohledu závěry bývalého Vojenského obvodového soudu v  Brně o tom, že skutkově i právně bývalý Krajský vojenský soud v Brně posoudil  jednání obviněného J. G. jako zločin porušení subordinace podle § 145, § 146  písm. c) a § 149 vojenského trestního zákona z roku 1855, jsou odpovídající.  Obviněný J. G. tím, že jako voják odmítl splnit rozkaz účetního setniny, aby  převzal služební pušku k výcviku, naplnil zákonné znaky uvedeného zločinu. Na  věci pak nemůže nic změnit ani skutečnost, že takto jednal z náboženských  důvodů. Naproti tomu bývalý Vyšší vojenský soud v Táboře dospěl k přesvědčení,  že obviněnému J. G. byl uložen trest, jehož výměra byla ve zřejmém nepoměru k  stupni nebezpečnosti činu pro společnost, a uvedl, že je nezbytné, aby bylo  zohledněno, že motivem jednání obviněného bylo náboženské přesvědčení, přičemž  v tehdejší době nebyla dána možnost náhradního řešení místo výkonu vojenské  služby. Bývalému Vojenskému obvodovému soudu v Brně uložil, aby rozhodl o  trestu obviněného J. G. za zločin porušení subordinace podle § 145, § 146 písm.  c) a § 149 vojenského trestního zákona z roku 1855, jímž byl uznán vinným  rozsudkem bývalého Krajského vojenského soudu v Brně ze dne 25. 11. 1949, sp.  zn. Ktr 420/49, přičemž bylo nutno zvážit, zda ve věci nepřichází v úvahu  aplikace některé z amnestií vyhlášených od odsouzení obviněného.  

 Bývalý Vojenský obvodový soud v Brně rozhodl rozsudkem ze dne 17. 10. 1991, sp.  zn. 1 Rtv 14/91, tak, že při nezměněném výroku o vině z rozsudku Krajského  vojenského soudu v Brně ze dne 25. 11. 1949, sp. zn. Ktr 420/49, se obviněný J.  G. odsuzuje podle § 270 odst. 1 zák. č. 86/1950 Sb. (dále jen „tr. zák. 1950\")  k trestu odnětí svobody v trvání 6 měsíců, přičemž podle § 24 odst. 1 a § 25  odst. 1 tr. zák. 1950 se výkon trestu odnětí svobody odkládá na zkušební dobu  jednoho roku. Tento rozsudek nabyl právní moci dne 2. 11. 1991. V odůvodnění  rozsudku bývalý Vojenský obvodový soud v Brně mj. uvedl, že při rozhodování o  trestu byl soud nucen, vzhledem ke změnám trestního zákona, k nimž došlo od  roku 1949, se zabývat otázkou působnosti trestních zákonů ve smyslu § 16 odst.  1, 2 tr. zák. Tuto otázku bylo nutno řešit i za situace, kdy výrok o vině  zůstal nedotčen, neboť trestností činu podle citovaného zákonného ustanovení je  třeba rozumět nejen možnost uznat obviněného vinným, ale i uložit mu přiměřený  trest. Rozhodujícím kritériem pro posouzení otázky, zda použití pozdějšího  zákona by bylo pro pachatele příznivější, je celkový výsledek z hlediska  trestnosti, jehož by bylo při aplikaci toho nebo onoho trestního zákona  dosaženo s přihlédnutím ke všem rozhodným okolnostem konkrétního případu.  Bývalý Vojenský obvodový soud v Brně dospěl k závěru, že posouzení trestnosti  činu obviněného je nejpříznivější podle trestního zákona z r. 1950. Obviněnému  proto uložil trest odnětí svobody blíže spodní hranice zákonné trestní sazby v  trvání 6 měsíců a výkon trestu podmíněně odložil na zkušební dobu jednoho roku,  což odůvodnil tím, že obviněný do spáchání trestného činu vedl řádný život a  pokud byl odsouzen, bylo to vždy v souvislosti s jeho náboženským přesvědčením.  

 Usnesením bývalého Vojenského obvodového soudu v Brně ze dne 28. 11. 1991, sp.  zn. 1 Rtv 14/91, bylo rozhodnuto tak, že obviněný J. G. je účasten amnestie  prezidenta republiky ze dne 4. 5. 1953 a podle čl. II. odst. 3 rozhodnutí  prezidenta republiky o této amnestii se mu promíjí uložený trest odnětí svobody  s tím, že se dnem tohoto rozhodnutí na pachatele hledí, jako by nebyl odsouzen.  Usnesení nabylo právní moci dne 10. 12. 1991. 

 Ministr spravedlnosti České republiky podal ve prospěch obviněného J. G.  stížnost pro porušení zákona proti usnesení Vyššího vojenského soudu v Táboře  ze dne 6. 8. 1991, sp. zn. 4 Rtvo 27/91. Ve stížnosti pro porušení zákona  poukázal na znění ustanovení § 2 odst. 6 platného trestního řádu, na ustanovení  § 270 odst. 1 tr. zák. 1950, o trestném činu vyhýbání se služební povinnosti a  dále na ustanovení § 1 odst. 1, 2 zákona o soudní rehabilitaci a uvedl, že  těmito ustanoveními se bývalý Vyšší vojenský soud v Táboře neřídil. Podle  ministra spravedlnosti z řady důkazů jednoznačně vyplývá, že důvodem odmítnutí  vojenské služby bylo náboženské přesvědčení obviněného, a proto se na jeho  jednání vztahuje ustanovení § 1 odst. 2 zákona o soudní rehabilitaci, které je  nutno posuzovat v souvislosti s ustanovením § 1 odst. 1 uvedeného zákona o  účelu zákona o soudní rehabilitaci. Podle názoru ministra spravedlnosti se  jedná o čin, který směřoval k uplatnění základních práv a který byl v rozporu s  mezinárodním právem prohlášen za trestný. S přihlédnutím k nálezu Ústavního  soudu České republiky ze dne 12. 3. 2001, sp. zn. II. ÚS 187/2000, ministr  spravedlnosti namítl, že soud pochybil, jestliže v rehabilitačním řízení  ponechal výrok o vině nezměněn. Ústavní soud České republiky v citovaném nálezu  extenzívně vyložil pojem trestu ve smyslu § 6 zák. č. 198/1993 Sb., o  protiprávnosti komunistického režimu a odporu proti němu tak, že smyslem zákona  č. 198/1993 Sb. je rehabilitovat, a to nejen právně, ale i morálně, a proto i  samotný výrok o vině, aniž je vázán na trest podle trestního práva, představuje  sám o sobě určitý více méně citelný trest, i když ne ve smyslu ryze  trestněprávním, ale ve významu, který je mu obecně přikládán, neboť člověk,  kterého se výrok o vině týká, je jím nesporně postižen ve sféře své osobní cti  a pověsti. Podle stížnosti pro porušení zákona soud pochybil také tím, že ve  smyslu § 9 zákona o soudní rehabilitaci nerozhodoval ve veřejném zasedání a že  nezajistil účast obhájce.  

 Ministr spravedlnosti České republiky proto navrhl, aby Nejvyšší soud České  republiky podle § 268 odst. 2 tr. ř. vyslovil, že usnesením bývalého Vyššího  vojenského soudu v Táboře ze dne 6. 8. 1991, sp. zn. 4 Rtvo 27/91, byl porušen  zákon v ustanoveních § 2 odst. 6 tr. ř. a § 1 zákona o soudní rehabilitaci v  neprospěch obviněného J. G., aby podle § 269 odst. 2 tr. ř. napadené usnesení  zrušil a dále aby postupoval podle § 270 odst. 1 tr. ř., případně podle § 271  odst. 1 tr. ř.  

 Nejvyšší soud České republiky (dále jen „Nejvyšší soud\") přezkoumal podle §  267 odst. 1 tr. ř. na podkladě stížnosti pro porušení zákona správnost  napadeného usnesení bývalého Vyššího vojenského soudu v Táboře, jakož i  správnost řízení, které tomuto rozhodnutí předcházelo, a zjistil, že stížnost  pro porušení zákona není důvodná, protože zákon porušen nebyl. K tomuto  rozhodnutí dospěl na základě následujících skutečností: 

 Vzhledem ke skartaci spisového materiálu bývalého Krajského vojenského  obvodového soudu v Brně mohl Nejvyšší soud přezkoumat správnost výroků  původního rozhodnutí jen v omezeném rozsahu a musel se zaměřit na zjištění, zda  již ze samotného původního odsuzujícího rozhodnutí, které však také nebylo k  dispozici, a následného rozhodnutí v přezkumném řízení podle zákona o soudní  rehabilitaci, které bylo napadeno stížností pro porušení zákona, vyplývá taková  nesprávnost, která je činí bez ohledu na nedostatek spisového materiálu  nezákonným. 

 Nejvyšší soud z podnětu podané stížnosti pro porušení zákona přezkoumal  především způsob rozhodnutí o účasti obviněného J. G. na soudní rehabilitaci,  jak vyplývá z napadeného rozhodnutí, a z řízení, jež mu předcházelo. Předmětem  zkoumání tedy bylo, zda soud postupoval v souladu s ustanoveními § 4 a násl.  zákona o soudní rehabilitaci. Nejvyšší soud posuzoval, zda bývalý Vyšší  vojenský soud v Táboře rozhodoval o soudní rehabilitaci z podnětu oprávněné  osoby (§ 5 zákona o soudní rehabilitaci), zda přezkoumával rozhodnutí  podléhající soudní rehabilitaci (§ 4 zákona o soudní rehabilitaci) a zda byl  dán důvod ke zrušení přezkoumávaného rozhodnutí (§ 14 odst. 1 zákona o soudní  rehabilitaci), a pokud tomu tak bylo, zda zde neexistoval jiný důvod a zda  nebylo třeba zrušit přezkoumávané rozhodnutí v jiném rozsahu.  

 	Nejvyšší soud zjistil, že o soudní rehabilitaci bylo rozhodováno na  návrh syna obviněného L. G., který byl osobou oprávněnou podat návrh na soudní  rehabilitaci svého zemřelého otce J. G. Návrh a následné přezkumné řízení se  týkaly odsouzení, které je uvedeno v ustanovení § 4 písm. c), f) zákona o  soudní rehabilitaci, protože obviněný J. G. byl v původním řízení bývalým  Krajským vojenským soudem v Brně pravomocně odsouzen pro trestný čin porušení  subordinace podle § 145, § 146 písm. c) a § 149 vojenského trestního zákona z  roku 1855. Bývalý Vojenský obvodový soud v Brně byl povinen přezkoumat původní  odsuzující rozhodnutí z toho hlediska, zda není zatíženo některou z vad  vypočtených v ustanovení § 14 odst. 1 zákona o soudní rehabilitaci, nebo vadou  obdobnou, pro kterou by bylo třeba přezkoumávané rozhodnutí zrušit zcela nebo v  části, v níž je vadné. 

 	Bývalý Vyšší vojenský soud v Táboře v usnesení ze dne 6. 8. 1991, sp.  zn. 4 Rtvo 22/91, po přezkoumání původního odsuzujícího rozhodnutí, shledal  vadu uvedenou v ustanovení § 14 odst. 1 písm. f) zákona o soudní rehabilitaci,  tj. dospěl k závěru, že výměra původně uloženého trestu byla ve zřejmém  nepoměru ke stupni nebezpečnosti činu pro společnost. Proto bylo zrušeno  přezkoumávané rozhodnutí ve výroku o trestu. Pokud jde o jiné možné vady  vypočtené v ustanovení § 14 odst. 1 zákona o soudní rehabilitaci, výše zmíněný  nedostatek spisového materiálu neumožnil učinit závěr, že by snad přezkoumávané  odsuzující rozhodnutí bylo zatíženo některou z procesních vad týkajících se  původního řízení ve smyslu § 14 odst. 1 písm. a) až c) zákona o soudní  rehabilitaci. Rovněž zjištění jiné obdobné vady za této situace nebylo možno  opřít o jakýkoli podklad. V úvahu tedy přicházelo pouze posouzení, zda zrušení  původního odsuzujícího rozhodnutí týkajícího se obviněného J. G. nepřicházelo v  úvahu též podle ustanovení § 14 odst. 1 písm. d) zákona o soudní rehabilitaci,  tj. pro vadu spočívající v tom, že stíhaný skutek byl uznán trestným v rozporu  s tehdy platným zákonem. Tato vada by však mohla být zjištěna jen za  předpokladu, jestliže již v době původního odsouzení – s přihlédnutím ke všem  relevantním zákonným ustanovením platným v době rozhodování – nešlo o trestný  čin. Nejvyšší soud České republiky zde zdůrazňuje nutnost zjištění rozporu s  tehdy platným zákonem, třebaže v době rozhodování o návrhu na soudní  rehabilitaci již takový zákon neplatil. Bývalý Vojenský obvodový soud v Brně k  takovému závěru nedospěl, a proto následně v rámci rehabilitačního řízení uznal  obviněného J. G. vinným týmž skutkem, byť kvalifikovaným podle mírnějšího  ustanovení § 270 odst. 1 tr. zák. 1950.  

 	Tehdy platným zákonem ve výše uvedeném smyslu byl v posuzovaném případě  vojenský trestní zákon z roku 1855, který platil v době spáchání skutku, pro  nějž byl obviněný J. G. trestně stíhán. Zločinu porušení subordinace podle §  145 vojenského trestního zákona z roku 1855 se dopustil ten, kdo v čase, kdy  nachází se ve skutečné službě, nebo i mimo tento čas, odepře rozkazu  představeného ke službě se vztahujícímu povinnou poslušnost, nebo též jen úctu  vůči představenému povinnou kdykoli a kdekoli úmyslně opomíjí. Podle § 146  písm. c) cit. zák., který pojednává o způsobech porušení subordinace, odepření  poslušnosti nebo povinné úcty může se díti nesplněním rozkazu nebo nařízení  představeného. Ustanovení § 149 vojenského trestního zákona z roku 1855 nazvané  „Odepřené neb úmyslně opominuté provedení služebního rozkazu. Trest\" zní:  Odepře-li se provedení služebního rozkazu nebo ke službě se vztahujícího  nařízení představeného, nikoliv sice násilně, avšak neurvalým neb urážlivým  způsobem, nebo neprovede-li se úmyslně důležitý služební rozkaz, potrestán buď  vinník žalářem od tří až do pěti let, v čas války však od pěti až do desíti let  a podle okolností, zvláště, týkal-li se rozkaz nějakého služebního výkonu proti  nepříteli, nebo vzešla-li z neprovedení velká škoda pro službu, smrtí  zastřelením.  

 	Trestný čin vyhýbání se služební povinnosti podle § 270 odst. 1 tr.  zák. 1950 spáchal ten, kdo se úmyslně vyhnul plnění služební povinnosti nebo  služebního úkonu tím, že a) se poškodil na zdraví, opil nebo učinil jinak  nezpůsobilým, nebo b) padělal listinu, předstíral nemoc, použil jiného úskoku  nebo se odvolával na náboženské nebo jiné přesvědčení. Pro naplnění skutkové  podstaty trestného činu vyhýbání se služební povinnosti podle § 270 odst. 1  písm. b) tr. zák. 1950 spočívající v tom, že se pachatel odvolával na  náboženské nebo jiné přesvědčení, bylo přitom bezvýznamné, zda pachatel  náboženské nebo jiné přesvědčení jen předstíral nebo zda bylo jeho přesvědčení  opravdové. Zákon k trestnosti rovněž nevyžadoval, aby pachatel byl veden  trvalým úmyslem vyhýbat se plnění služební povinnosti nebo služebního úkonu.  

 	Obviněný J. G. byl původně odsouzen rozsudkem bývalého Krajského  vojenského soudu v Brně ze dne 25. 11. 1949, sp. zn. Ktr 420/49, pro zločin  porušení subordinace podle výše uvedených ustanovení vojenského trestního  zákona z roku 1855 proto, že se odvolával na náboženské přesvědčení. K tomu je  třeba uvést, že zákon o soudní rehabilitaci stanovil, do jaké míry nelze  považovat předchozí odsouzení za spravedlivá a zákonná. Proto ustanovením § 2  odst. 1 zákona o soudní rehabilitaci byla přímo ze zákona zrušena odsuzující  soudní rozhodnutí za takové činy, které byly prohlášeny za trestné činy v  rozporu s principy demokratické společnosti respektující občanská politická  práva a svobody zaručené ústavou a vyjádřené v mezinárodních dokumentech a  mezinárodních právních normách (§ 1 cit. zákona). Zločin porušení subordinace  podle § 145, § 146 písm. c) a § 149 vojenského trestního zákona z roku 1855 ani  trestný čin vyhýbání se služební povinnosti podle § 270 odst. 1 tr. zák. 1950,  jehož spácháním byl v posuzovaném případě následně uznán vinným obviněný J. G.,  není uveden v ustanovení § 2 odst. 1 zákona o soudní rehabilitaci, podle  kterého byla některá odsuzující soudní rozhodnutí zrušena přímo ze zákona, aniž  by bylo třeba jejich zákonnost jakkoli přezkoumávat. Vzhledem k tomu nelze bez  dalšího považovat odsouzení obviněného J. G. za nezákonné jen proto, že se při  jeho spáchání odvolával na své náboženské přesvědčení. Pokud zákonodárce  odsouzení za takový trestný čin nepovažoval za nutné zrušit přímo ze zákona  podle § 2 odst. 1 zákona o soudní rehabilitaci, pak nejde o čin, jehož  prohlášení za trestný čin by samo o sobě odporovalo mezinárodním dokumentům,  mezinárodním právním normám a principům demokratické společnosti respektující  zaručená občanská politická práva a svobody. Naopak, umožnil-li zákonodárce,  aby odsouzení pro trestný čin vyhýbání se služební povinnosti podle § 270 tr.  zák. 1950, uvedené v § 4 písm. c) zákona o soudní rehabilitaci, bylo zrušeno  pouze v rámci přezkumného rehabilitačního řízení a jen v tom případě, že byla  zjištěna některá vada takového rozhodnutí uvedená v § 14 odst. 1 cit. zákona či  jiná obdobná vada, je nepochybné, že existují odsuzující soudní rozhodnutí pro  trestný čin vyhýbání se služební povinnosti podle § 270 tr. zák. 1950, která  žádnou z těchto vad netrpí a je nutno je považovat za zákonná, třebaže se  jednalo o odsouzení za trestné činy podle § 270 tr. zák. 1950, spáchané s  odvoláním se na náboženské přesvědčení. 

 	Vzhledem k ustanovením § 1, § 2 odst. 1, § 4 písm. c) a § 14 odst. 1  zákona o soudní rehabilitaci nelze trestný čin vyhýbání se služební povinnosti  podle § 270 odst. 1 tr. zák. 1950, jehož spácháním byl obviněný J. G. v  rehabilitačním řízení uznán vinným, považovat za čin, který by byl prohlášen za  trestný čin v rozporu s principy demokratické společnosti, právního státu a s  mezinárodními normami o lidských právech a svobodách. Proto ani odsouzení pro  uvedený trestný čin nelze samo o sobě pokládat za neslučitelné s demokratickými  a právními principy a bez dalšího v něm shledávat porušení zákona, třebaže k  původnímu odsouzení došlo v období od 25. února 1948 do 1. ledna 1990 za skutek  spáchaný po 5. květnu 1945 (§ 2 odst. 1 zákona o soudní rehabilitaci).  

 	Nejvyšší soud je vázán zákonnou úpravou vyplývající ze zákona o soudní  rehabilitaci, a případné porušení zákona musel posuzovat i z tohoto hlediska.  Nejvyšší soud přitom správnost napadeného rozhodnutí i správnost  předcházejícího řízení v řízení o stížnosti pro porušení zákona podané podle §  266 odst. 1 tr. ř. posuzuje ex tunc, tedy podle skutkového i právního stavu v  době, kdy bylo napadené rozhodnutí vydáno, popř. kdy bylo konáno řízení, jež  tomuto rozhodnutí předcházelo. Zákon v této části řízení o stížnosti pro  porušení zákona tzv. nova nepřipouští. Z článku 18 Všeobecné deklarace lidských  práv nelze dovodit „právo na odepření vojenské služby\". Citované ustanovení  totiž pouze deklaruje svobodu myšlení, svědomí, náboženství a víry. Podle něj  každý má právo na svobodu myšlení, svědomí a náboženství; toto právo zahrnuje v  sobě i volnost změniti své náboženství nebo víru, jakož i svobodu, projevovati  své náboženství nebo víru sám nebo společně s jinými, ať veřejně nebo soukromě,  vyučováním, prováděním náboženských úkonů, bohoslužbou a zachováváním obřadů.  Článek 29 odst. 2 Všeobecné deklarace lidských práv uvádí, jaké mají být meze  výkonu deklarovaných práv a svobod. Ani z jednoho z těchto ustanovení  nevyplývá, že by snad trestní postih neplnění některých zákonem stanovených  povinností vůči státu, a to i s poukazem na náboženské přesvědčení, nebyl  přípustný. Rovněž mezinárodní smlouvy o lidských právech a svobodách, konkrétně  Mezinárodní pakt o občanských a politických právech, Mezinárodní pakt o  hospodářských, sociálních a kulturních právech (oba publikované pod č. 120/1976  Sb.) a evropská Úmluva o ochraně lidských práv a základních svobod (publikovaná  pod č. 209/1992 Sb.) nekonstruují žádné výslovně uvedené právo odmítnout plnění  zákonných povinností vůči státu, včetně povinnosti vojenské. Proto je v mnoha  demokratických a právních státech přípustný trestní postih bezdůvodného  odmítnutí nástupu či výkonu vojenské služby nebo neplnění i některých dalších  povinností, a to v určitých státech dokonce i bez možnosti volby alternativní  služby k vojenské službě [viz rovněž např. ustanovení čl. 4 odst. 3 písm. b)  Úmluvy o ochraně lidských práv a základních svobod, z něhož plyne, že nikoli ve  všech zemích vázaných citovanou Úmluvou je uznáváno za přípustné odmítnutí  vojenské služby z důvodu svědomí]. 

 Ministr spravedlnosti se ve stížnosti pro porušení zákona dovolává též obsahu  nálezu Ústavního soudu České republiky ze dne 12. 3. 2001 sp. zn. II. ÚS  187/2000 a domnívá se, že v případě obviněného J. G. šlo o čin, který směřoval  k uplatnění základních práv a který byl v rozporu s mezinárodním právem  prohlášen za trestný. Nejvyšší soud již výše uvedl, že takový výklad nemá oporu  v zákoně, nehledě k tomu, že zmíněný nález byl krátce po svém vyhlášení  překonán stanoviskem pléna Ústavního soudu České republiky ze dne 26. 6. 2001,  sp. zn. Pl. ÚS-st.-14/01, podle něhož, jedná-li se o trestný čin, na který se  vztahuje rehabilitace podle zákona č. 119/1990 Sb., o soudní rehabilitaci, ve  znění pozdějších předpisů, nelze aplikovat ustanovení § 6 zákona č. 198/1993  Sb., o protiprávnosti komunistického režimu a o odporu proti němu. Nejvyšší  soud považuje v této souvislosti za nezbytné poukázat též na článek 1 Listiny  základních práv a svobod, podle něhož lidé jsou svobodni a rovni v důstojnosti  i v právech a že základní práva a svobody jsou nezadatelné, nezcizitelné,  nepromlčitelné a nezměnitelné. Významný je též článek 2 odst. 1 Listiny  základních práv a svobod o tom, že stát je založen na demokratických hodnotách  a nesmí se vázat ani na výlučnou ideologii, ani na náboženské vyznání. Konečně  Nejvyšší soud zdůrazňuje znění článku 3 odst. 1 Listiny základních práv a  svobod, podle něhož základní práva a svobody se zaručují všem bez rozdílu  pohlaví, rasy, barvy pleti, jazyka, víry a náboženství, politického či jiného  smýšlení, národního nebo sociálního původu, příslušnosti k národnostní nebo  etnické menšině, majetku, rodu nebo jiného postavení. V tomto článku se  zaručuje rovnost všech lidí bez rozdílu, vyjadřuje se univerzálnost základních  práv a svobod a tím také všeobecný zákaz jakékoliv diskriminace či zvýhodňování  některých skupin (srov. prof. JUDr. Václav Pavlíček a kolektiv: Ústava a  ústavní řád České republiky, Komentář, 2. díl, Práva a svobody, Linde Praha, a.  s. 1999, str. 50-51). Tomuto článku Listiny práv a svobod by odporovalo, kdyby  mělo docházet ke zrušování odsuzujících soudních rozhodnutí jen u těch  obviněných, kteří nenastoupili vojenskou službu nebo odepřeli konat vojenskou  službu z náboženských důvodů, zatímco u obviněných, kteří se takových činů  dopustili z jiných důvodů a bez odvolání se na náboženské nebo jiné  přesvědčení, by ke zrušování odsuzujících soudních rozhodnutí nedocházelo.  Zákaz diskriminace z náboženských důvodů na druhé straně znamená, že z týchž  důvodů nelze jednu skupinu osob zvýhodňovat proti jiné skupině (články 1, 3  odst. 1 Listiny základních práv a svobod). 

 V řízení, které napadenému rozhodnutí předcházelo, Nejvyšší soud nezjistil  žádné porušení trestního řádu, které by mělo za následek vadnost napadeného  rozhodnutí. Ministr spravedlnosti České republiky namítal, že napadené  rozhodnutí je vadné i proto, že bývalý Vyšší vojenský soud v Táboře rozhodoval  v neveřejném zasedání a že nezajistil obviněnému obhájce. K tomu Nejvyšší soud  uvádí, že podle § 17 odst. 4 zákona o soudní rehabilitaci, na řízení o odvolání  nebo stížnosti se v řízení podle zákona o soudní rehabilitaci užijí příslušná  ustanovení trestního řádu. Na řízení o stížnosti se vzhledem k tomuto  ustanovení použijí ustanovení § 146 a násl. tr. řádu. Pokud soud rozhoduje v  neveřejném zasedání podle § 240 tr. řádu, rozhoduje tam, kde není zákonem  předepsáno, že se rozhoduje v hlavním líčení nebo ve veřejném zasedání. Podle §  17 odst. 1 zákona o soudní rehabilitaci na způsob rozhodování soudu podle  tohoto zákona, s výjimkou rozhodování podle oddílu šestého, se užije ustanovení  § 119 odst. 1 tr. ř. Podle § 119 odst. 1 tr. ř. soud rozhoduje rozsudkem tam,  kde to zákon výslovně stanoví; v ostatních případech rozhoduje, jestliže zákon  nestanoví něco jiného, usnesením. Bývalý Vyšší vojenský soud v Táboře  rozhodoval v neveřejném zasedání a rozhodl v souladu se zákonem usnesením.  Nepřípadná je též námitka stížnosti pro porušení zákona, že soud „nezajistil\"  obviněnému obhájce. Z obsahu spisu bývalého Vojenského obvodového soudu v Brně  sp. zn. 1 Rtv 14/91 vyplývá, že obviněnému J. G. byla dne 24. 4. 1991  ustanovena obhájkyně pro přezkumné řízení JUDr. A. P., která také dne 21. 5.  1991 podala za obviněného J. G. stížnost proti usnesení bývalého Vojenského  obvodového soudu v Brně ze dne 16. 5. 1991, sp. zn. 1 Rtv 14/91, o níž bylo  rozhodnuto napadeným usnesením bývalého Vyššího vojenského soudu v Táboře. V  této souvislosti je třeba zmínit i to, že podle § 242 tr. ř. neveřejné zasedání  se koná za stálé přítomnosti všech členů senátu a zapisovatele a že jiné osoby  jsou z účasti na neveřejném zasedání vyloučeny. Z protokolu o neveřejném  zasedání u bývalého Vyššího vojenského obvodového soudu v Táboře ze dne 6. 8.  1991, sp. zn. 4 Rtvo 27/91, Nejvyšší soud zjistil, že neveřejné zasedání se  konalo za přítomnosti všech členů senátu a zapisovatele a dále byl přítomen  tomuto neveřejnému zasedání podle tehdejší právní úpravy prokurátor bývalé  vyšší vojenské prokuratury. Je tedy zřejmé, že ani v těchto směrech nebyl zákon  porušen.  

 Nejvyšší soud shledal, že v přezkoumávané věci zákon porušen nebyl, a proto  stížnost pro porušení zákona, která byla podána ministrem spravedlnosti České  republiky ve prospěch obviněného J. G., podle § 268 odst. 1 tr. ř. zamítl.  

 Poučení: Proti tomuto usnesení není stížnost pro porušení zákona přípustná. 

 V Brně dne 25. července 2001 

 Předseda senátu: 

 JUDr. Jindřich Urbánek  
