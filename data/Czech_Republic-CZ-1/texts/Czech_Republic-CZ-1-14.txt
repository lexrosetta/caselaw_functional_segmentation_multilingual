8 As 54/2010 - 85 

  

  

 ČESKÁ REPUBLIKA R O Z S U D E K 

  

 J M É N E M   R E P U B L I K Y 

  

 Nejvyšší správní soud rozhodl v senátu složeném z předsedy JUDr. Jana Passera a soudců Mgr.  Davida  Hipšra  a  JUDr.  Michala  Mazance,  v  právní  věci  žalobce:  CET  21  spol.  s r.o., se sídlem  Kříženeckého  náměstí  1078/5,  Praha  5,  proti  žalovanému:  Rada  pro  rozhlasové a televizní  vysílání,  se  sídlem  Škrétova  44/6,  Praha  2,  proti  rozhodnutí  žalovaného  ze  dne 2. 6. 2009,  čj.  hol/4507/09,  o  kasační  stížnosti  žalovaného  proti  rozsudku  Městského  soudu v Praze ze dne 28. 1. 2010, čj. 6 Ca 257/2009 - 41, 

  

 t a k t o : 

  

  

  I. Kasační stížnost   s e   z a m í t á.  II. Žalovaný   n e m á   právo na náhradu nákladů řízení o kasační stížnosti. III.  Žalobci   s e   n e p ř i z n á v á   právo na náhradu nákladů řízení o kasační stížnosti. 

  

 O d ů v o d n ě n í :  

 Žalovaný rozhodnutím ze dne 2. 6. 2009, čj. hol/4507/09, uložil žalobci pokutu ve výši 50 000  Kč  za  porušení  povinnosti  stanovené  v  §  48  odst.  4  písm.  a)  zákona  č.  231/2001  Sb., o provozování  rozhlasového  a  televizního  vysílání  a  o  změně  dalších  zákonů  (dále  jen  „zákon o vysílání“), podle kterého je provozovatel vysílání povinen zajistit, aby reklamy a teleshopping byly rozeznatelné a zřetelně zvukově, obrazově, či zvukově-obrazově oddělené od ostatních částí programu.  Zároveň  uložil  žalobci  povinnost  uhradit  paušální  částku  nákladů  správního  řízení. Zákonem  stanovenou  povinnost  žalobce  porušil  tím,  že  dne  6. 9. 2008  v 8:50:56  hodin na programu  Nova  premiérově  odvysílal  označení  sponzora  RIMMEL,  produkt  Volume  Flash Mousse (sponzor programu, mutace 1), které bylo neoddělenou reklamou. 

  Rozhodnutí  žalovaného  napadl  žalobce  žalobou  u  Městského  soudu  v  Praze.  Namítl, že výrok  rozhodnutí  neobsahuje  právní  ustanovení,  podle  kterého  bylo  rozhodováno. Rozhodnutí  považoval  za  nezákonné  pro  rozpor  se  správním  spisem.  Analýza  spotu  byla do spisu  založena  až  poté,  kdy  žalovaný  sdělil  žalobci,  že  ukončil  dokazování.  Žalovaný  spot nesprávně vyhodnotil a věc nesprávně právně posoudil. Při stanovení výše pokuty rovněž chybně posoudil naplnění kritérií pro uložení pokuty.  

 Městský  soud  v Praze  rozhodnutí  žalovaného  zrušil  a  věc  mu  vrátil  k dalšímu  řízení. Uzavřel,  že  výrok  rozhodnutí  žalovaného  neobsahoval  náležitosti  podle  §  68  odst.  2  zákona č. 500/2004 Sb., správní řád (dále jen „správní řád“), neboť  v něm chybí odkaz na ustanovení, podle  kterého  bylo  rozhodováno.  Zákon  o  vysílání  upravuje  v  §  60  více  skutkových  podstat správních  deliktů  a  musí  být  zřejmé,  zda  sankce  byla  vzhledem  ke  zjištěným  skutečnostem správně  podřazena  pod  konkrétní  skutkovou  podstatu.  Uvedení  tohoto  ustanovení  do  záhlaví rozhodnutí nelze hodnotit jako splnění zákonného požadavku na náležitosti výroku rozhodnutí. 

  Napadené  rozhodnutí  naproti  tomu  neshledal  městský  soud  nezákonným  pro  rozpor se správním spisem. Předmětný spot je třeba podle městského soudu chápat jako přesvědčovací proces.  Jsou  v něm  zdůrazňovány  kvality  výrobku  a  spot  vykazuje  prvky  reklamního  příběhu. Naplňuje tak znaky reklamy a bylo proto povinností žalobce spot zřetelně oddělit od ostatních částí programu.  

  Při hodnocení kritéria „typ závadného vysílání“ žalovaný uvedl, že pořad ESO, v němž byl  vzkaz  odvysílán,  byl  zařazen  vícekrát  týdně  v různých  reprízách.  Městský  soud  mu  vytkl, že pro takové hodnocení nebyl ve spise žádný podklad a navíc ve výroku rozhodnutí je uvedeno, že pokuta byla uložena za premiérové vysílání. K ostatním hlediskům pro uložení pokuty městský soud neměl výhrady. 

  Rozsudek městského soudu napadl žalovaný (stěžovatel) kasační stížností z důvodů podle § 103 odst. 1 písm. a) a d) s. ř. s. Podle stěžovatele obsahuje výrok správního rozhodnutí všechny náležitosti. Ustanovení § 68 odst. 2 správního řádu je třeba vyložit tak, že právním ustanovením, podle něhož bylo rozhodováno, je míněno porušované ustanovení, v tomto případě § 48 odst. 4 písm.  a)  zákona  o  vysílání.  Ustanovení  §  60  citovaného  zákona  do  výroku  rozhodnutí  nepatří, protože pouze určuje oprávnění stěžovatele, pokud jde o spodní a horní hranici ukládané sankce. Městský  soud  nesprávně  vyložil  §  68  odst.  2  správního  řádu  a  svůj  výklad  nijak  nezdůvodnil. Proto je jeho rozsudek nepřezkoumatelný pro nesrozumitelnost a nedostatek důvodů.  

  Při  hodnocení  kritéria  „typ  závadného  vysílání“  městský  soud  nedostatečně  rozvedl, zda za  pochybení  považoval  argument,  že  pořad  ESO  byl  vícekrát  odvysílán  a  ve  výroku je pokutováno pouze jedno odvysílání, nebo zda chtěl stěžovateli vytknout, že pro toto tvrzení nejsou ve spise podklady a žalobce se s touto informací nemohl seznámit. Podstatné je, že pořad ESO  byl  vícekrát  odvysílán.  Úsudek  o  míře  popularity  pořadu,  založený  na  jeho  reprízovaní, je nutný k posouzení typu závadného vysílání. Tento závěr není v rozporu s výrokem rozhodnutí. Kolikrát  byl  pořad  odvysílán,  je  součástí  každého  televizního  programu  dostupného  široké veřejnosti a je všeobecně známou skutečností, kterou není třeba dokazovat. 

  Žalobce ve vyjádření ke kasační stížnosti uvedl, že městský soud srozumitelným a úplným způsobem odůvodnil své rozhodnutí. Teprve spojením § 48 odst. 4 písm. a) a § 60 odst. 1 písm. l) zákona  o  vysílání  lze  zjistit,  jakého  jiného  právního  deliktu  se  provozovatel  vysílání  dopustil. Závěr  městského  soudu  ohledně  přezkoumání  kritéria  typu  závadného  vysílání  je  srozumitelný a je podložen obsahem správního spisu. 

  Nejvyšší  správní  soud  posoudil  kasační  stížnost  v mezích  jejího  rozsahu  a  uplatněných důvodů a zkoumal přitom, zda napadené rozhodnutí netrpí vadami, k nimž by musel přihlédnout z úřední povinnosti (§ 109 odst. 2, 3 s. ř. s.). 

  Kasační stížnost není důvodná.  

 V posuzované věci je sporné, zda výrok rozhodnutí naplňoval požadavky kladené na něj právními  předpisy.  Městský  soud  vytkl  stěžovateli,  že  ve  výroku  rozhodnutí  nebyl  v souladu s § 68 odst. 2 správního řádu uveden vedle § 48 odst. 4 písm. a) zákona o vysílání též § 60 odst. 1 písm. l) tohoto zákona. Především neobstojí kasační tvrzení, že uvádění § 60 do záhlaví správního rozhodnutí  je  „dlouholetou  zavedenou  praxí“.  Postup  stěžovatele  dosud  nebyl  ve  všech  případech konzistentní.  Nejvyššímu správnímu soudu je z jeho rozhodovací  činnosti  známo, že stěžovatel při formulaci výroků správních rozhodnutí nepostupuje jednotně. V rozhodnutích z nedávné  doby,  např.  ze  dne  13. 5. 2009,  čj.  vav/4086/09  (věc  byla  u  NSS  vedena  pod sp. zn. 8 As  45/2010),  a  ze    dne  2. 6. 2009,  čj.  vav/4445/09  (sp.  zn.  8  As  40/2010),  bylo ustanovení § 60 zákona o vysílání uvedeno přímo ve výroku správního rozhodnutí.  

 Obecně platí, že pouze výroková část správního rozhodnutí je schopna zasáhnout práva a povinnosti  účastníků  řízení  a  jako  taková  pouze  ona  může  nabýt  právní  moci.  Řádně formulovaný  výrok  je nezastupitelnou  částí  rozhodnutí;  toliko  z něj  lze  zjistit,  zda  a  jaká povinnost  byla  uložena,  pouze  porovnáním  výroku  lze  usuzovat  na  existenci  překážky  věci rozhodnuté, jen výrok rozhodnutí může být vynucen správní exekucí (srov. rozsudek Nejvyššího správního soudu ze dne 23. 2. 2005, čj. 3 Ads 21/2004). 

 Ustanovení  §  48  odst.  4  písm.  a)  zákona  o  vysílání,  ve  znění  účinném  do  31.  5.  2010, stanovilo  provozovatelům  vysílání  povinnost  zajistit,  aby  reklamy  a  teleshopping  byly rozeznatelné  a  u  provozovatele  televizního  vysílání  zřetelně  zvukově,  obrazově  či  zvukově- obrazově  oddělené  od  ostatních  částí  programu.  Upravovalo  tedy  povinnost  provozovatele vysílání, nestanovilo však následky spojené s jejím nedodržení. Teprve z ustanovení § 60 odst. 1 písm. l) zákona o vysílání vyplývá, že pokud provozovatel vysílání nedodrží povinnosti stanovené pro vysílání reklam, teleshoppingu a sponzorovaných pořadů, dopustí se tím správního deliktu, za který mu bude uložena pokuta v rámci zákonem stanovené sazby.  

 Není  správný  názor,  že  skutkové  podstaty  správního  deliktů  jsou  upraveny  pouze v ustanoveních,  která  ukládají  provozovatelům  vysílání  určité  povinnosti.  Skutkové  podstaty deliktů  jsou  i  v případě  §  60  zákona  o  vysílání  upraveny  způsobem,  který  je  pro  legislativní techniku  v oblasti  správního  trestání  často  užíván,  totiž  za  použití  odkazující  normy.  Skutkové podstaty tedy nejsou popsány slovně, nýbrž pokud jde o znak charakterizující objektivní stránku správního  deliktu,  odkazují  na  ustanovení,  které  takovou  povinnost  ukládá.  Nelze  tedy  tvrdit, že by  sankční  odpovědnost  provozovatele  vysílání  vyplývala  pouze  z ustanovení  obsahujících pravidlo  chování,  tj.  v tomto  případě  z  §  48  odst.  4  písm.a)  zákona  o  vysílání  (srov.  rozsudek Nejvyššího správního soudu ze dne 22. 9. 2005, čj. 6 As 57/2004-54, č. 772/2006 Sb. NSS).  

 Nelze přisvědčit stěžovateli, že § 60 pouze stanoví, jaká má stěžovatel oprávnění, pokud jde o výši ukládané sankce. Ustanovení § 48 odst. 4 písm.a) zákona o vysílání není komplexním sankčním  ustanovením  a  není  možné  pouze  aplikací  tohoto  ustanovení  učinit  závěr  o  vině ze spáchání správního deliktu. Jak již bylo výše uvedeno, sankčním ustanovením, podle kterého je pokuta  především  ukládána,  je  §  60,  který,  z legislativně  technického  důvodu,  volí  odkaz na ustanovení, které sice pozitivně definuje pravidlo chování, avšak neobsahuje  sankci a nelze pouze podle něj ukládat trest za správní delikt. Není proto důvodná kasační námitka směřující proti názoru městského soudu, že ustanovení, podle kterého byla pokuta uložena, je třeba vedle § 48 odst. 4 písm.a) zákona o vysílání rovněž uvést ve výroku správního rozhodnutí. 

  Stěžovatel  nesouhlasil  se  stanoviskem  městského  soudu  k jednomu  z hledisek pro ukládání pokuty, k hledisku typu závadného vysílání. Rozhodnutí městského soudu označil v této části za nesrozumitelné, neboť z něj podle jeho názoru nevyplývají důvody, proč městský soud  přisvědčil  námitce  žalobce.  Rovněž  tato  kasační  námitka  není  důvodná.  Z  rozsudku městského  soudu  lze  bezpečně  zjistit,  co  městský  soud  stěžovateli  vytýkal.  Vycházel  z  toho, že pro závěry stěžovatele uvedené v hodnocení tohoto kritéria nejsou podklady ve správním spise a rovněž konstatoval, že stěžovatelem učiněné hodnocení přináší pochybnost, zda byl stěžovatel postižen za premiérové odvysílání spotu, nebo též za jeho další vysílání.  

  Základním argumentem městského soudu bylo konstatování, že pro tvrzení o oblíbenosti Hitparády ESO, uvedené ve správním rozhodnutí a „jejímu vysílání vícekrát týdně v různých reprízách“ neskýtá správní spis žádnou oporu. Právě to, že správní rozhodnutí neobsahuje v tomto ohledu konkrétní tvrzení a ani ze správního spisu nelze podrobnosti zjistit, správně vedlo městský soud k pochybnostem,  zda  byla  sankce  ukládána  pouze  za  premiérové  vysílání  nebo  též  za  jeho opakování.  Pokud  by  správní  rozhodnutí  obsahovalo  více  konkrétních  argumentů  a  obsah správního  spisu  by  jim  korespondoval,  nemusel  by  následně  stěžovatel  v kasační  stížnosti předkládat různé varianty, jak lze podle jeho mínění rozsudku městského soudu rozumět. 

  Stěžovatel  namítl,  že  opakované  odvysílání  pořadu  ESO,  je „naprosto relevantní skutečnost, protože úsudek o výši popularity založené na častém reprízování pořadu, je nutný k posouzení typu závadného chování“. Této kasační úvaze nelze nic vytknout, avšak právě proto je třeba, aby argumenty, jimiž stěžovatel odůvodňuje svá rozhodnutí, byly dostatečně konkrétní a bylo je možné ve správním spise ověřit.  

  Zcela  nepřípadné  je  však  pak  kasační  tvrzení,  že  to,  kolikrát  byl  pořad  na  programu žalobce odvysílán, je součástí každého televizního programu dostupného široké veřejnosti a je tedy všeobecně známou skutečností, kterou netřeba dokazovat a zakládat do správního spisu“. Rozhodně není  všeobecně známou skutečností, kterou by nebylo třeba v řízení dokazovat, to, zda a jak často je opakován televizní  pořad,  navíc  určený  pro  úzkou  věkovou  skupinu  diváků.  Nepochybně  to  nelze požadovat  zejména  po  divácích,  pro  které  není  hitparáda  určena,  či  po  osobách,  které  televizi nesledují.  Nezbývá  než  zopakovat,  že  pokud  chtěl  stěžovatel  argumentovat  oblíbeností vysílaného  pořadu  a  jeho  opakovaným  reprízováním,  měl  své  důvody  formulovat  jednoznačně a měl rovněž zajistit, aby soud následně mohl jejich důvodnost ověřit ve správním spise. 

  Městský soud proto správně zrušil žalobou napadené rozhodnutí a výrok jeho rozsudku stojí na důvodech, které v řízení před Nejvyšším správním soudem obstály. Nejvyšší správní soud proto kasační stížnost podle § 110 odst. 1 s. ř. s. zamítl. 

  Stěžovatel neměl ve věci úspěch, nemá tedy právo na náhradu nákladů řízení o kasační stížnosti  (§  60  odst.  1  ve  spojení  s  §  120  s.  ř.  s.).  Žalobci,  jemuž  by  jinak  právo  na  náhradu nákladů řízení o kasační stížnosti příslušelo (§ 60 odst. 1 s. ř. s. ve spojení s § 120 s. ř. s.), Nejvyšší správní soud náhradu nákladů řízení nepřiznal, neboť výslovně sdělil, že úhradu nákladů řízení o kasační stížnosti nepožaduje.  

  P o u č e ní :   Proti tomuto rozsudku   n e j s o u   opravné prostředky přípustné.  

  

 V Brně 7. dubna 2011 

 JUDr. Jan Passer předseda senátu 

  

  

  

  
 
