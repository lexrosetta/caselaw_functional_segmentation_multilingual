Soud: Nejvyšší soud 

 Důvod dovolání: 265b/1g 

 Spisová značka: 5 Tdo 1257/2010 

 Datum rozhodnutí: 12. 1. 2011 

 Typ rozhodnutí: USNESENÍ 

  Dotčené předpisy: § 240 odst. 1, 2 písm. a) tr. zákoníku, § 240 odst. 3 tr. zákoníku, § 156 odst. 1 tr. zákoníku, § 268 odst. 1 tr. zákoníku 

 Kategorie rozhodnutí: C 

  Podána ústavní stížnost. 

 Výsledek US: odmítnuto 

 Datum rozhodnutí US: 13.5.2013 

  

 5 Tdo 1257/2010 

  

 U S N E S E N Í 

  

 	Nejvyšší soud České republiky rozhodl v neveřejném zasedání konaném dne  12. 1. 2011 o dovoláních, která podali obvinění D. J., M. K., D. P. a Z. S.,  proti rozsudku Vrchního soudu v Olomouci ze dne 27. 5. 2010, sp. zn. 1 To  19/2010, jako soudu odvolacího v trestní věci vedené u Krajského soudu v  Ostravě pod sp. zn. 35 T 2/2008,  t a k t o : 

  	Podle § 265i odst. 1 písm. e) tr. řádu se dovolání všech obviněných  o  d m í t a j í . 

  O d ů v o d n ě n í : 

  	Rozsudkem Krajského soudu v Ostravě ze dne 12. 2. 2010, sp. zn. 35 T  2/2008, byli obvinění D. J., M. K., D. P. a Z. S. (spolu s dalšími pěti  obviněnými) uznáni vinnými jednak zločinem zkrácení daně, poplatku a podobné  povinné platby podle § 240 odst. 1, odst. 2 písm. a), odst. 3 zákona č. 40/2009  Sb., trestního zákoníku, ve znění zákona č. 306/2009 Sb. (dále ve zkratce „tr.  zákoník“), jednak přečinem ohrožování zdraví závadnými potravinami a jinými  předměty podle § 156 odst. 1 tr. zákoníku, kterých se dopustili jako  spolupachatelé podle § 23 tr. zákoníku skutkem konkretizovaným ve výroku o vině  v citovaném rozsudku. Týmž rozsudkem byli obvinění D. J. a M. K. uznáni vinnými  též přečinem porušení práv k ochranné známce a jiným označením podle § 268  odst. 1 tr. zákoníku, jehož se dopustili jako spolupachatelé podle § 23 tr.  zákoníku skutkem popsaným ve výroku o vině v uvedeném rozsudku. 

  	Za tyto trestné činy byli obviněným uloženy následující tresty.  Obviněný D. J. byl odsouzen podle § 240 odst. 3 tr. zákoníku za použití § 43  odst. 1 tr. zákoníku k úhrnnému trestu odnětí svobody v trvání 5 let a 8  měsíců, k jehož výkonu byl zařazen podle § 56 odst. 2 písm. c) tr. zákoníku do  věznice s ostrahou. Podle § 70 odst. 1 písm. a) a b) tr. zákoníku byl tomuto  obviněnému uložen i trest propadnutí věci nebo jiné majetkové hodnoty, přičemž  jednotlivé věci, jichž se týká, jsou specifikovány ve výroku o trestu v  citovaném rozsudku. Obvinění M. K. a D. P. byli odsouzeni podle § 240 odst. 3  tr. zákoníku za použití § 43 odst. 1 tr. zákoníku k úhrnným trestům odnětí  svobody každý v trvání 5 let, k jejichž výkonu byli zařazeni podle § 56 odst. 2  písm. c) tr. zákoníku do věznice s ostrahou. Obviněný Z. S. byl odsouzen podle  § 240 odst. 3 tr. zákoníku za použití § 43 odst. 1 tr. zákoníku k úhrnnému  trestu odnětí svobody v trvání 5 let, k jehož výkonu byl zařazen podle § 56  odst. 2 písm. c) tr. zákoníku do věznice s ostrahou. Podle § 70 odst. 1 písm.  a) tr. zákoníku byl tomuto obviněnému uložen i trest propadnutí věci nebo jiné  majetkové hodnoty, přičemž jednotlivé věci, jichž se týká, jsou specifikovány  ve výroku o trestu v citovaném rozsudku. 

  	Odvolání, která podali obvinění D. J., M. K., D. P., Z. S. a někteří  další spoluobvinění proti uvedenému rozsudku soudu prvního stupně, Vrchní soud  v Olomouci rozsudkem ze dne 27. 5. 2010, sp. zn. 1 To 19/2010, zamítl podle §  256 tr. řádu jako nedůvodná. Současně odvolací soud nově rozhodl o vině a  trestu obviněných J. P. a M. S.  

  	Obvinění D. J., D. P. a Z. S. podali dne 30. 7. 2010 proti tomuto  rozsudku Vrchního soudu v Olomouci prostřednictvím svého společného obhájce  dovolání, která opřeli o dovolací důvod uvedený v § 265b odst. 1 písm. g) tr.  řádu. Dne 18. 8. 2010 pak obviněný D. J. prostřednictvím dalšího obhájce  doplnil své dovolání, a to rovněž s odkazem na citovaný dovolací důvod.  Obviněný M. K. podal dovolání prostřednictvím svého obhájce dne 12. 7. 2010 a  uvedl v něm také dovolací důvod obsažený v § 265b odst. 1 písm. g) tr. řádu. 

  	Podle názoru obviněných D.  J., D. P. a Z. S. důkazy provedené ve věci  nesvědčí o existenci jejich spolupachatelství. V této souvislosti obvinění  výslovně zpochybňují skutkové závěry soudu prvního stupně a odvolacího soudu  ohledně nálezu shodných krabic, nádob, lahví a etiket, což zejména podle soudu  prvního stupně svědčilo o shodném dodavateli zboží. Současně obvinění brojí  proti správnosti a rozsahu provedeného dokazování, přičemž výslovně namítají  nezákonnost procesního úkonu spočívajícího v prohlídce jiných prostor a  pozemků. Za pochybení soudů nižších stupňů obvinění považují i skutečnost, že  se dostatečně nevypořádaly s rozsahem daňového úniku. Podle názoru obviněných  přetrvávají ve věci pochybnosti i v tom směru, zda použitý líh podléhal  příslušné dani a zda pocházel ze stejného zdroje. Závěr soudů, podle něhož v  posuzované věci šlo o zkrácení daně ve velkém rozsahu společným jednáním více  osob, považují obvinění za nesprávný. Obviněný D. J. v doplněném podání pak  zpochybnil i výši škody u zločinu zkrácení daně, poplatku a podobné povinné  platby podle § 240 odst. 1, odst. 2 písm. a), odst. 3 tr. zákoníku, neboť podle  jeho názoru z provedených důkazů nevyplývá takový rozsah zkrácení spotřební  daně. Jak dále v této souvislosti obviněný zdůraznil, zjištěnou činností se  zabývaly celkem tři skupiny osob, které postupovaly nezávisle na sobě. Proto  podle obviněného nelze projednávaný čin posoudit podle přísnější právní  kvalifikace, ke které dospěly soudy nižších stupňů. 

  	Závěrem svých dovolání obvinění D. J., D. P. a Z. S. navrhli, aby  Nejvyšší soud zrušil rozhodnutí soudů nižších stupňů a aby přikázal věc soudu  prvního stupně k novému projednání a rozhodnutí. 

  	Pokud jde o dovolání obviněného M. K., podle jeho názoru soudy nižších  stupňů založily vinu tohoto obviněného na nezákonných důkazech spočívajících ve  výslechu spoluobviněných jako neodkladných a neopakovatelných úkonech, čímž  mělo být porušeno jeho právo na spravedlivý proces. V posuzované věci nebyl  podle obviněného dostatečně prokázán rozsah jeho účasti na trestném činu [z  kontextu dovolání vyplývá, že obviněný vztáhl tuto námitku ke zločinu zkrácení  daně, poplatku a podobné povinné platby podle § 240 odst. 1, odst. 2 písm. a),  odst. 3 tr. zákoníku]. Obviněný vytkl soudům nižších stupňů, že u něj  nedovodily znalost všech rozhodných okolností, které se týkají daňové  problematiky, a nevyloučily ani možnost posoudit jeho jednání z hlediska  skutkového omylu. Podle přesvědčení obviněného se soudy nedostatečně vypořádaly  s důkazy, které se týkaly subjektivní stránky posuzovaného trestného činu, a  jejich podstatné pochybení shledává obviněný i v použití nezákonného důkazu  spočívajícího v prohlídce jiných prostor a pozemků. V této souvislosti obviněný  odkázal na judikaturu Ústavního soudu, zejména pak na jeho nález ze dne 8. 6.  2010, sp. zn. Pl. ÚS 3/09, jímž bylo částečně zrušeno ustanovení § 83a odst. 1  tr. řádu. I když byl citovaný nález vydán až po pravomocném skončení nyní  projednávané věci, lze ho na ni podle obviněného vztáhnout. 

  	Obviněný M. K. proto závěrem svého dovolání navrhl, aby Nejvyšší soud  podle § 265k odst. 1 tr. řádu zrušil napadený rozsudek Vrchního soudu v  Olomouci, jakož i jemu předcházející rozsudek Krajského soudu v Ostravě a aby  podle § 265l odst. 1, 3 tr. řádu přikázal věc soudu prvního stupně k novému  projednání a rozhodnutí. 

  	Nejvyšší státní zástupkyně se vyjádřila k dovoláním obviněných D. J.,  M. K., D. P. a Z. S. prostřednictvím státního zástupce činného u Nejvyššího  státního zastupitelství. Pokud jde o dovolání obviněného M. K., podle názoru  státního zástupce podstatná část námitek tohoto obviněného není způsobilá  naplnit dovolací důvod uvedený v § 265b odst. 1 písm. g) tr. řádu, což platí i  o námitkách, jimiž obviněný zpochybnil procesní použitelnost výpovědí  spoluobviněných a důkazů získaných na základě příkazu k prohlídce nebytových  prostor provedené podle § 83a tr. řádu. Státní zástupce pak nepovažuje za  důvodné ani výhrady obviněného směřující proti správnosti posouzení subjektivní  stránky zločinu, pro který byl stíhán a odsouzen, ani s nimi související  tvrzení obviněného o jeho omylu ohledně daňových předpisů. Takový omyl o  mimotrestních normách se sice posuzuje podle zásad o skutkovém omylu, ale nelze  ho bez dalšího presumovat, přičemž podle státního zástupce je notoricky známou  skutečností, že lihoviny podléhají spotřební dani, a žádné konkrétní  skutečnosti nenasvědčují tomu, že by o tom obviněný jako občan České republiky  nevěděl. Jak navíc státní zástupce připomenul, k naplnění okolnosti podmiňující  použití vyšší trestní sazby, kterou ohledně posuzovaného zločinu představuje  velký rozsah jeho spáchání (viz § 240 odst. 3 tr. zákoníku), postačuje zavinění  z nedbalosti [§ 17 písm. a) tr. zákoníku]. Proto obviněný ani nemusel detailně  znát právní úpravu, která stanoví výši daňové povinnosti. 

  	Pokud jde o dovolání obviněných D. J., D. P. a Z. S., nepovažuje je  státní zástupce za důvodná. Podle jeho přesvědčení rozhodná skutková zjištění  odpovídají všem znakům spolupachatelství ve smyslu § 23 tr. zákoníku. Dovolací  důvod uvedený v § 265b odst. 1 písm. g) tr. řádu pak nenaplňují ani námitky  obviněných, jimiž zpochybňují výši daňového úniku a vytýkají nezákonné  provedení prohlídek nebytových prostor z důvodu chybějících předchozích  výslechů. Přitom tvrzení obviněných o jejich sledování orgány celní správy jsou  z hlediska trestní odpovědnosti bez významu, neboť ze žádné okolnosti  nevyplývá, že by snad trestnou činnost obviněných iniciovaly celní orgány nebo  orgány činné v trestním řízení. 

  	Státní zástupce se vyjádřil i k dodatku dovolání obviněného D. J.,  přičemž jeho námitky podle státního zástupce nemohou založit existenci  dovolacího důvodu uvedeného v § 265b odst. 1 písm. g) tr. řádu, neboť jsou v  podstatě jen polemikou s dosavadními skutkovými zjištěními soudů nižších stupňů. 

  Státní zástupce proto závěrem svého vyjádření navrhl, aby Nejvyšší soud odmítl  dovolání obviněného M. K. podle § 265i odst. 1 písm. e) tr. řádu, protože je  zjevně neopodstatněné, a aby odmítl dovolání obviněných D. P., Z. S. a D. J.  podle § 265i odst. 1 písm. b) tr. řádu, neboť byla podána z jiných důvodů, než  jsou uvedeny v § 265b tr. řádu. 

  	Nejvyšší soud jako soud dovolací zjistil, že obvinění D. J., M. K., D.  P. a Z. S. podali dovolání jako oprávněné osoby [§ 265d odst. 1 písm. b) tr.  řádu], učinili tak prostřednictvím svých obhájců (§ 265d odst. 2 tr. řádu),  včas a na správném místě (§ 265e tr. řádu), jejich dovolání směřují proti  rozhodnutí, proti němuž je dovolání obecně přípustné [§ 265a odst. 2 písm. h)  tr. řádu], a podaná dovolání obsahují stanovené náležitosti (§ 265f odst. 1 tr.  řádu). 

  	Pokud jde o dovolací důvod, obvinění D. J., M. K., D. P. a Z. S.  opírají jeho existenci o ustanovení § 265b odst. 1 písm. g) tr. řádu, tedy že  napadené rozhodnutí spočívá na nesprávném právním posouzení skutku nebo na  jiném nesprávném hmotně právním posouzení. 

  	K jeho výkladu Nejvyšší soud připomíná, že tento dovolací důvod může  být naplněn tehdy, jestliže skutek, pro který byli obvinění stíháni a  odsouzeni, vykazuje znaky jiného trestného činu, než jaký v něm spatřovaly  soudy nižších stupňů, anebo nenaplňuje znaky žádného trestného činu. Nesprávné  právní posouzení skutku může spočívat i v okolnosti, že rozhodná skutková  zjištění neposkytují dostatečný podklad k závěru o tom, zda je stíhaný skutek  vůbec trestným činem, popřípadě o jaký trestný čin se jedná. Podobně to platí o  jiném nesprávném hmotně právním posouzení, které lze dovodit pouze za situace,  pokud byla určitá skutková okolnost posouzena podle jiného ustanovení hmotného  práva, než jaké na ni dopadalo. 

  	Obvinění D. J., M. K., D. P. a Z. S. však v podstatné části svých  dovolání nesouhlasí se skutkovými zjištěními, která ve věci učinily soudy  nižších stupňů, a s provedenými důkazy. Tím obvinění především zpochybňují  výsledky dokazování a shledávají existenci hmotněprávního dovolacího důvodu  podle § 265b odst. 1 písm. g) tr. řádu v chybném procesním postupu soudů  nižších stupňů. Předpoklady pro jiné právní posouzení spáchaných činů tedy  obvinění dovozují v uvedeném rozsahu nikoli z argumentace odůvodňující odlišnou  právní kvalifikaci skutku obsaženého ve výroku o vině v rozsudku soudu prvního  stupně, ale jen z jiných (pro obviněné příznivějších) skutečností, než jaké  vzaly v úvahu soudy obou stupňů. 

  	K tomu ovšem Nejvyšší soud zdůrazňuje, že – jak vyplývá z ustanovení §  265b odst. 1 tr. řádu – důvodem dovolání nemůže být sama o sobě námitka  vytýkající nesprávné (neúplné či odlišné) skutkové zjištění nebo vadné  dokazování, neboť takový důvod zde není zahrnut. Dovolání není dalším  odvoláním, ale je mimořádným opravným prostředkem určeným k nápravě jen  některých výslovně uvedených procesních a hmotně právních vad, jež naplňují  jednotlivé taxativně stanovené dovolací důvody. Proto dovolání není možno podat  ze stejných důvodů a ve stejném rozsahu jako odvolání a dovoláním se nelze  úspěšně domáhat jak revize skutkových zjištění učiněných soudy prvního a  druhého stupně, tak ani přezkoumání správnosti a zákonnosti jimi provedeného  dokazování. Těžiště dokazování je totiž v řízení před soudem prvního stupně a  jeho skutkové závěry je oprávněn doplňovat, popřípadě korigovat jen odvolací  soud, který za tím účelem může provádět dokazování (§ 259 odst. 3, § 263 odst.  6, 7 tr. řádu). Dovolací soud není obecnou třetí instancí, v níž by mohl  přezkoumávat jakékoli rozhodnutí soudu druhého stupně a z hlediska všech  tvrzených vad. Dovolací soud nemůže přezkoumávat správnost skutkových zjištění,  resp. provedeného dokazování, a to ani v souvislosti s námitkou vytýkající  nesprávné právní posouzení skutku či jiné nesprávné hmotně právní posouzení, už  jen z toho důvodu, že není oprávněn bez dalšího přehodnocovat provedené důkazy.  Na rozdíl od soudu prvního stupně a odvolacího soudu totiž dovolací soud nemá  možnost, aby v řízení o dovolání sám prováděl či opakoval tyto důkazy podle  zásad ústnosti a bezprostřednosti, jak je zřejmé z omezeného rozsahu dokazování  v dovolacím řízení podle § 265r odst. 7 tr. řádu. Bez opětovného provedení  důkazů zpochybňovaných dovolatelem ovšem dovolací soud nemůže hodnotit tytéž  důkazy odlišně, než jak učinily soudy nižších stupňů. 

  	Formulace dovolacího důvodu podle § 265b odst. 1 písm. g) tr. řádu,  který uplatnili obvinění D. J., M. K., D. P. a Z. S., přitom znamená, že  předpokladem jeho existence je nesprávná aplikace hmotného práva, ať již jde o  hmotně právní posouzení skutku nebo o hmotně právní posouzení jiné skutkové  okolnosti. Provádění důkazů, včetně jejich hodnocení a vyvozování skutkových  závěrů z důkazů, však neupravuje hmotné právo, ale předpisy trestního práva  procesního, zejména pak ustanovení § 2 odst. 5, 6, § 89 a násl., § 207 a násl.  a § 263 odst. 6, 7 tr. řádu. Jestliže tedy obvinění namítali nesprávnost  právního posouzení skutku, ale tento svůj názor dovozovali v uvedených směrech  z námitek zaměřených proti hodnocení provedených důkazů a z odlišné verze  skutkového stavu, pak soudům nižších stupňů nevytýkali vady při aplikaci  hmotného práva, nýbrž porušení procesních ustanovení. Porušení určitých  procesních ustanovení sice může být rovněž důvodem k dovolání, nikoli však  podle § 265b odst. 1 písm. g) tr. řádu, ale jen v případě výslovně stanovených  jiných dovolacích důvodů [zejména podle § 265b odst. 1 písm. a), b), c), d),  e), f) a l) tr. řádu], které ovšem rovněž nespočívají v namítaných vadách při  provádění nebo hodnocení důkazů. 

  	Proto při posuzování otázky, zda je oprávněné tvrzení dovolatelů o  existenci dovolacího důvodu uvedeného v § 265b odst. 1 písm. g) tr. řádu, je  Nejvyšší soud vždy vázán konečným skutkovým zjištěním, které ve věci učinily  soudy nižších stupňů. V trestní věci obviněných D. J., M. K., D. P. a Z. S. to  pak znamená, že pro Nejvyšší soud je rozhodující skutkové zjištění, podle něhož  se obvinění dopustili skutku tak, jak je popsán ve výroku o vině v rozsudku  soudu prvního stupně, s jehož skutkovými závěry se ztotožnil i odvolací soud.  Kdyby měl Nejvyšší soud učinit odlišné právní posouzení popsaného skutku, jak  se toho obvinění domáhají ve svých dovoláních, musel by modifikovat zmíněná  rozhodná skutková zjištění, k nimž dospěly soudy obou stupňů, resp. odhlédnout  od těch skutkových zjištění, která jednoznačně svědčí o spáchání zločinu  zkrácení daně, poplatku a podobné povinné platby podle § 240 odst. 1, odst. 2  písm. a), odst. 3 tr. zákoníku a dalších trestných činů, ohledně nichž však  obvinění nevznesli žádné konkrétní námitky. Taková změna skutkových zjištění  ovšem není v dovolacím řízení možná ani přípustná, jak již výše Nejvyšší soud  zdůraznil. 

  	Obvinění D. J., M. K., D. P. a Z. S. tedy v části svých dovolání ve  skutečnosti nevytýkají nesprávné právní posouzení skutku ani jiné nesprávné  hmotně právní posouzení, proto jejich skutkové námitky zaměřené proti výsledkům  dokazování neodpovídají uplatněnému hmotně právnímu dovolacímu důvodu podle §  265b odst. 1 písm. g) tr. řádu. Obvinění totiž nezpochybnili právní závěry  učiněné v napadeném rozhodnutí, ale své výhrady v dovoláních zaměřili zejména  proti procesnímu postupu soudů nižších stupňů při dokazování a proti správnosti  skutkových zjištění, která se stala podkladem pro příslušné právní posouzení  skutku. 

  	Citovanému dovolacímu důvodu ani žádnému jinému důvodu dovolání podle §  265b tr. řádu ovšem neodpovídají ani námitky obviněného M. K., kterými  zpochybnil jednak procesní podmínky pro provedení výslechů spoluobviněných jako  úkonů neodkladných či neopakovatelných, jednak odkazuje na nález pléna  Ústavního soudu ze dne 8. 6. 2010, sp. zn. Pl. ÚS 3/09, uveřejněný pod č.  219/2010 Sb. Podle jeho názoru byl totiž v posuzované věci postup policejního  orgánu v rozporu s ústavním pořádkem České republiky.  

  K námitce procesní nepoužitelnosti výslechů spoluobviněných Nejvyšší soud jen  pro úplnost připomíná, že za neodkladný úkon se ve smyslu § 160 odst. 4 tr.  řádu považuje úkon, který vzhledem k nebezpečí jeho zmaření, zničení nebo  ztráty důkazu nesnese z hlediska účelu trestního řízení odkladu na dobu, než  bude zahájeno trestní stíhání. Neodkladný úkon se tedy vztahuje k okamžiku  zahájení trestního stíhání (srov. slovní spojení „… než bude zahájeno trestní  stíhání“). To, zda se v konkrétní věci jedná o neodkladný (nebo i  neopakovatelný) úkon, se posoudí vždy podle okolností konkrétního případu. O  provedení neodkladného či neopakovatelného úkonu pořizuje policejní orgán  protokol, v němž je povinen uvést skutečnosti odůvodňující povahu takového  úkonu. Jak je tedy patrné z uvedených pravidel, o neodkladnosti nebo  neopakovatelnosti úkonu ve smyslu § 160 odst. 4 tr. řádu zpravidla nejdříve  rozhoduje policejní orgán, který současně ve vztahu ke konkrétní osobě posoudí,  zda jsou splněny zákonné podmínky citovaného ustanovení. Výjimkou je pouze  neodkladný nebo neopakovatelný úkon spočívající ve výslechu svědka či v  rekognici ve smyslu § 158a tr. řádu, o jehož povaze rozhoduje státní zástupce,  který je oprávněn též navrhnout provedení takového úkonu za účasti soudce již  před zahájením trestního stíhání konkrétní osoby. O procesní použitelnosti  tohoto důkazu přitom platí mimo jiné ustanovení § 211 odst. 2 písm. b) tr.  řádu, tj. soud může přečíst protokol o dřívější výpovědi svědka, jestliže byl  jeho výslech proveden způsobem odpovídajícím ustanovením trestního řádu a šlo o  neodkladný nebo neopakovatelný úkon provedený podle § 158a tr. řádu. 

  	Pokud jde o konečné posouzení povahy úkonu, který byl ve stadiu  přípravného řízení proveden jako neodkladný či neopakovatelný, je k závěru o  jeho neodkladnosti nebo neopakovatelnosti povolán věcně a místně příslušný  soud, který projednává podanou obžalobu. Zmíněná úvaha soudu současně znamená i  vyřešení otázky, zda lze takový úkon považovat za procesně použitelný ve vztahu  ke konkrétnímu obviněnému. I když tedy policejní orgán provedl neodkladný či  neopakovatelný úkon, neznamená to bez dalšího jeho neomezenou použitelnost v  dalších stadiích trestního řízení. V tomto směru není tudíž podstatné, zda  policejní orgán prováděl úkony jako neodkladné či neopakovatelné před zahájením  trestního stíhání nebo po něm (§ 158 odst. 3 tr. řádu, resp. § 164 odst. 1 tr.  řádu). Ustanovení § 160 odst. 4 tr. řádu totiž obecně definuje neodkladné a  neopakovatelné úkony pro celé trestní řízení. Platí však, že neodkladné nebo  neopakovatelné úkony provedené před zahájením trestního stíhání nemusí  policejní orgán opakovat, pokud byly provedeny zákonným způsobem (§ 164 odst. 2  tr. řádu). Obviněný, resp. jeho obhájce má ovšem možnost v řízení před soudem  zpochybňovat důkazy opatřené na podkladě neodkladných nebo neopakovatelných  úkonů, a to stejně jako kterékoli jiné důkazy, jak se ostatně stalo i v  posuzované věci. Jak navíc vyplývá z judikatury Nejvyššího soudu, výslech  obviněného bude zpravidla neodkladným úkonem podle § 160 odst. 4 tr. řádu ve  vztahu k dalším pozdějším spoluobviněným, vůči nimž do té doby nemohlo být  zahájeno trestní stíhání pro objektivní překážky (např. nebyli známi, byli na  útěku apod.), a to za podmínky, že obviněný při takovém výslechu vypovídal ke  společné trestné činnosti spáchané s dalšími pozdějšími spoluobviněnými, nebo  zde byla dána jiná bezprostřední souvislost trestné činnosti těchto pozdějších  spoluobviněných s trestnou činností obviněného, který je vyslýchán v rámci  neodkladného úkonu (viz usnesení Nejvyššího soudu ze dne 16. 1. 2008, sp. zn. 5  Tdo 1392/2007, publikované pod č. T 1082. v sešitě 45 Souboru trestních  rozhodnutí Nejvyššího soudu, který vydává Nakladatelství C. H. Beck, Praha,  2008). Proto neobstojí tvrzení obviněného M. K., v němž nesouhlasí s posouzením  výslechů spoluobviněných v této věci jako úkonů neodkladných či  neopakovatelných. Přitom obviněný ani blíže nekonkretizuje, z jakých důvodů  nelze uvedené výslechy pokládat za neodkladné či neopakovatelné úkony. 

  	Pokud jde o námitku obviněného M. K., v níž s odkazem na nález pléna  Ústavního soudu ze dne 8. 6. 2010, sp. zn. Pl. ÚS 3/09, uveřejněný pod č.  219/2010 Sb. zpochybnil zákonnost úkonu v podobě prohlídky jiných prostor a  pozemků podle § 83a tr. řádu, taková námitka rovněž není způsobilá naplnit  dovolací důvod podle § 265b odst. 1 písm. g) tr. řádu. Nad rámec tohoto  dovolacího důvodu však Nejvyšší soud připomíná, že podle § 71 odst. 2 zákona č.  182/1993 Sb., o Ústavním soudu, ve znění pozdějších předpisů, pravomocná  rozhodnutí (vyjma rozsudků) vydaná na základě právního předpisu, který byl  zrušen nálezem Ústavního soudu, zůstávají nedotčena, což platí i v případech,  kdy byly zrušeny části právních předpisů, popřípadě některá jejich ustanovení.  Proto i příkazy k prohlídce jiných prostor a pozemků vydané podle zrušené části  ustanovení § 83a odst. 1 tr. řádu zůstaly v platnosti. K uvedené problematice  se v souvislosti s vydáním shora citovaného nálezu navíc vyjádřilo i plénum  Ústavního soudu, které ve svém stanovisku ze dne 14. 12. 2010, sp. zn. Pl. ÚS- st 31/10, publikovaném pod č. 426/2010 Sb. výslovně konstatovalo následující:  „Je-li ústavní stížností napadeno provedení prohlídky jiných prostor nebo  pozemků, je nutné nahlížet na intertemporální účinky nálezu sp. zn. Pl. ÚS 3/09  (219/2010 Sb.) tak, že se odvíjejí ex nunc, tj. teprve ode dne, v němž byl  nález vyhlášen ve Sbírce zákonů, neboť tento nález výslovně nestanovil jinak (§  58 odst. 1 in fine zákona o Ústavním soudu). Nosné důvody tohoto nálezu lze  uplatnit pouze pro futuro (do budoucna), nikoli pro situace, kdy provedení  prohlídky jiných prostor a pozemků nařídil (před publikací nálezu sp. zn. Pl.  ÚS 3/09 ve Sbírce zákonů) v souladu s tehdy platným a účinným zněním § 83a  odst. 1 zákona č. 141/1961 Sb., o trestním řízení soudním (trestní řád), ve  znění pozdějších předpisů, státní zástupce nebo se souhlasem státního zástupce  policejní orgán. Proto v těchto případech pouhý nedostatek souhlasu soudce s  provedením prohlídky jiných prostor a pozemků nezakládá porušení ústavním  pořádkem zaručených základních práv a svobod.“ Námitka obviněného M. K. tedy v  žádném případě nemůže zpochybnit zákonnost provedení zmíněného úkonu, neboť –  jak je v této trestní věci zřejmé – k vydání příkazu k prohlídce jiných prostor  podle § 83a tr. řádu došlo ještě před vyhlášením uvedeného nálezu ve Sbírce  zákonů, přičemž tato prohlídka byla nařízena a provedena v souladu s tehdy  platným a účinným ustanovením § 83a tr. řádu. 

  	V návaznosti na výše uvedenou argumentaci k dovolacímu důvodu podle §  265b odst. 1 písm. g) tr. řádu je třeba posuzovat i ostatní námitky obviněných  D. J., M. K., D. P. a Z. S., které sice již věcně odpovídají tomuto dovolacímu  důvodu, byť je obvinění z větší části založili rovněž na polemice s rozhodnými  skutkovými zjištěními a provedenými důkazy, Nejvyšší soud je ovšem považuje za  nedůvodné. Jde zejména o tvrzení obviněných zpochybňující naplnění znaků  subjektivní a objektivní stránky zločinu zkrácení daně, poplatku a podobné  povinné platby podle § 240 odst. 1, odst. 2 písm. a), odst. 3 tr. zákoníku, pro  který byli stíháni a odsouzeni. Jen pro úplnost Nejvyšší soud uvádí, že  obvinění svými dovolacími námitkami nezpochybnili právní kvalifikaci skutku  jako přečinu ohrožování zdraví závadnými potravinami a jinými předměty podle §  156 odst. 1 tr. zákoníku, resp. v případě obviněných D. J. a M. K. ani jako  přečinu porušení práv k ochranné známce a jiným označením podle § 268 odst. 1  tr. zákoníku, kterých se dopustili v souběhu s citovaným zločinem. Proto se  Nejvyšší soud nezabýval správností tohoto právního posouzení, neboť podle §  265i odst. 3 tr. řádu byl vázán rozsahem a důvody uvedenými v dovolání, přičemž  všichni obvinění uplatnili své námitky toliko proti výroku o vině, jímž byli  uznáni vinnými zločinem zkrácení daně, poplatku a podobné povinné platby podle  § 240 odst. 1, odst. 2 písm. a), odst. 3 tr. zákoníku. 

  	K tomuto zločinu Nejvyšší soud v obecné rovině připomíná, že se ho  dopustí ten, kdo úmyslně ve větším rozsahu zkrátí daň, clo, poplatek nebo jinou  podobnou platbu, přičemž čin spáchá nejméně se dvěma osobami a ve velkém  rozsahu. Z hlediska zavinění si pachatel musí být vědom porušení své zákonné  povinnosti přiznat a zaplatit daň nebo jinou podobnou povinnou platbu a  současně je alespoň srozuměn [§ 15 odst. 1 písm. b), odst. 2 tr. zákoníku] i s  tím, že zkracuje tuto povinnost ve větším rozsahu (tedy alespoň ve výši  odpovídající částce 50 000,- Kč), přičemž spáchání činu ve velkém rozsahu ve  smyslu § 240 odst. 3 tr. zákoníku musí být pokryto zaviněním alespoň z  nedbalosti [§ 16 a § 17 písm. a) tr. zákoníku]; velký rozsah spáchání činu pak  lze dovodit zpravidla tehdy, dosáhne-li výše zkrácení daně či jiné povinné  platby škody velkého rozsahu, resp. prospěchu velkého rozsahu ve smyslu § 138  odst. 1 a 2 tr. zákoníku (tj. částky ve výši nejméně 5 000 000,- Kč) – viz níže. 

  	Jak je v posuzované věci zřejmé z popisu rozhodných skutkových  okolností uvedených ve výroku o vině v rozsudku soudu prvního stupně, obvinění  D. J., M. K., D. P. a Z. S. společně s dalšími spoluobviněnými – zkráceně  vyjádřeno – se záměrem získat značné peněžní prostředky nelegálně vyráběli  alkoholické nápoje neoprávněně označené etiketami jiných výrobců. Přitom k  výrobě uvedených nápojů používali líh určený pro průmyslové účely, který byl  znehodnocen pro běžné užívání látkou Bitrex a který neoprávněně dováželi z  Polské republiky. Obvinění si byli vědomi, že popsaným způsobem vyráběné  alkoholické nápoje mohou obsahovat zbytkové zdravotně závadné látky (metanol a  propandiol), přičemž takto získaný prospěch byl tvořen nepřiznanou a  nezaplacenou spotřební daní – daní z lihu. Obvinění pak uskutečňovali postupně  propojovanou a doplňovanou činnost ve vzájemné spolupráci, která spočívala v  zajištění uskladnění lihu, v odstranění jeho hořkosti, v přečerpávání,  přefiltrování, ochucování tohoto lihu a v následném plnění do lahví s  příslušnými etiketami, jejich zátkování a distribuci alkoholických nápojů  vyrobených z upravovaného lihu. K realizaci popsaného protiprávního jednání si  obvinění D. J. a Z. S. pronajali nebytové prostory, v nichž docházelo především  k čištění a filtrování lihu a odstranění jeho hořkosti, přičemž přečerpávání  lihu zajišťovali zejména obvinění D. J. a M. K. Dále obviněný D. J. též řídil  výrobu, zajišťoval dodávky surovin a obalů, prováděl platby dalším osobám a byl  přítomen při chemické úpravě lihu, zatímco obviněný M. K. (společně s obviněným  D. M.) uskladňoval dovážené nádoby s lihem, byl přítomen při chemické výrobě  lihu, umožňoval přístup do skladu ostatním obviněným, převážel nádoby s lihem  mezi objekty, stáčel líh do menších nádob, filtroval, ředil a ochucoval líh,  plnil alkoholické nápoje do lahví, které poté zátkoval a opatřoval etiketami.  Konečně obviněný M. K. odvážel vyrobené alkoholické nápoje nezjištěným  odběratelům, přičemž s obviněným D. J. je odváželi také do dalších nebytových  prostor v obci M. v Královehradeckém kraji. Obvinění Z. S. a D. P. si rovněž  pronajali nebytové prostory, v nichž prováděli obdobné činnosti jako obvinění  D. J. a M. K. (zejména filtrovali, ředili, barvili a ochucovali líh, následně  vyrobené alkoholické nápoje pak plnili do lahví, které zátkovali a neoprávněně  opatřovali etiketami různých značek alkoholických nápojů, včetně označení  výrobců s ochrannou známkou), přičemž líh jim dodávali obvinění D. J. a M. K.  Popsaným jednáním pak obvinění nesplnili zákonnou povinnost přiznat a zaplatit  spotřební daň – daň z lihu, jak vyplývá zejména z ustanovení § 68 písm. d)  zákona č. 353/2003 Sb., o spotřebních daních, ve znění pozdějších předpisů, a  tím zkrátili uvedenou daň nejméně ve výši 7 160 360,- Kč, která zde odpovídá  celkovému daňovému úniku způsobenému příjemci daně – České republice. Taková  skutková zjištění podle názoru Nejvyššího soudu jednoznačně svědčí nejen o  naplnění subjektivní stránky zločinu zkrácení daně, poplatku a podobné povinné  platby podle § 240 odst. 1, odst. 2 písm. a), odst. 3 tr. zákoníku, kterou  obvinění zpochybnili, nýbrž žádné pochybnosti nelze mít ani o existenci  objektivní stránky citovaného trestného činu, včetně jejího znaku spočívajícího  ve spáchání činu ve velkém rozsahu. 

  Ostatně obvinění D. J., M. K., D. P. a Z. S. v dovoláních nijak blíže  nekonkretizovali, zda v případě tvrzeného nedostatku jejich úmyslného zavinění  chybí vědomostní složka úmyslu (tj. není zde znalost všech relevantních  skutečností) nebo volní složka úmyslu (tj. chybí vůle chtít způsobit následek  nebo zde není alespoň srozumění s jeho způsobením) či obě tyto složky zároveň.  Stejně tak obvinění neuvádějí, proč ve vztahu ke spáchání činu ve velkém  rozsahu (§ 240 odst. 3 tr. zákoníku) není dáno jejich zavinění ani ve formě  nedbalosti, které by zásadně postačovalo [§ 16 a § 17 písm. a) tr. zákoníku]. 

  	Závěr o naplnění subjektivní stránky zločinu zkrácení daně, poplatku a  podobné povinné platby podle § 240 odst. 1, odst. 2 písm. a), odst. 3 tr.  zákoníku tedy vyplývá nejen z charakteru a způsobu jednání obviněných D. J., M.  K., D. P. a Z. S. popsaného ve skutkových větách ve výroku o vině v rozsudku  soudu prvního stupně, ale i z ostatních rozhodných okolností, zejména pak z  neodvratnosti následku v podobě zkrácení spotřební daně ve velkém rozsahu k  újmě státu, s nímž obvinění museli počítat jako s následkem, který může snadno  nastat a také nastal. 

  Ze všech shora uvedených důvodů proto Nejvyšší soud považuje námitky těchto  obviněných zpochybňující naplnění subjektivní stránky posuzovaného zločinu za  nedůvodné. 

  Nejvyšší soud se však neztotožnil ani s výhradami obviněných D. J., D. P. a Z.  S. zaměřenými proti správnosti posouzení rozsahu zkrácené spotřební daně  (obvinění zde výslovně uvádějí pojem „škoda“), jehož se obvinění dopustili.  Především škoda již není zákonným znakem skutkové podstaty zločinu zkrácení  daně, poplatku a podobné povinné platby podle § 240 odst. 1, odst. 3 tr.  zákoníku, ale je zde nutný velký rozsah spáchaného činu. Tento rozsah je pak  daný tím, v jaké výši byla zkrácena příslušná daň či jiná povinná platba, tj.  rozdílem mezi výší skutečně přiznané a zaplacené daně nebo jiné povinné platby  a její výší, v které měla být podle zákona přiznána a zaplacena. Protože daň  nebo jiná povinná platba se přiznává, vyměřuje a platí zásadně v penězích, při  posuzování rozsahu jejich zkrácení se neuplatní žádná jiná než finanční  hlediska, takže tento rozsah zpravidla odpovídá peněžnímu vyjádření příslušné  zkrácené platby. Proto lze dovodit větší, značný či velký rozsah ve smyslu §  240 odst. 1, odst. 2 písm. c) a odst. 3 tr. zákoníku při dosažení stejných  částek, jaké jsou stanoveny pro větší škodu, značnou škodu a škodu velkého  rozsahu, resp. pro větší prospěch, značný prospěch a prospěch velkého rozsahu  podle § 138 odst. 1, 2 tr. zákoníku. Ostatně zkrácená daň nebo jiná povinná  platba v podstatě není ničím jiným než škodou na straně státu či jiného  příjemce takové platby (kterému se nedostane důvodně očekávaného přírůstku na  majetku) a prospěchem na straně pachatele či jiného plátce (poplatníka) daně  nebo jiné podobné platby (který neoprávněně ušetří majetkové hodnoty  odpovídající výši příslušné zkrácení platby). 

  	V trestní věci obviněných D. J., D. P. a Z. S. přitom soudy nižších  stupňů postupovaly správně a zcela v intencích uvedeného výkladu, pokud dospěly  k závěru o tom, v jakém rozsahu obvinění zkrátili daň skutkem popsaným ve  výroku o vině v napadeném rozsudku soudu prvního stupně. Jak je totiž z těchto  rozhodných skutkových zjištění patrné, v důsledku jednání obviněných nedošlo k  očekávanému přírůstku v majetkové sféře státu, který by jinak nastal, kdyby  obvinění neporušili svou povinnost přiznat a zaplatit daň ve správné výši,  resp. kdyby nezatajili skutečnosti zakládající existenci své daňové povinnosti.  Jinými slovy vyjádřeno, jestliže obvinění jednali způsobem popsaným ve výroku o  vině v rozsudku soudu prvního stupně, aniž by náležitě splnili povinnost  přiznat a zaplatit daň ve výši, která odpovídala zákonu, způsobili škodlivý  následek (resp. účinek) v podobě zkrácení spotřební daně, tj. daně z lihu, a to  ve velkém rozsahu, protože obvinění dosáhli daňového úniku v celkové výši 7 160  360,- Kč, což odpovídá škodě velkého rozsahu ve smyslu § 138 odst. 1 tr.  zákoníku, resp. prospěchu velkého rozsahu ve smyslu § 138 odst. 2 tr. zákoníku  (jejich výše je nejméně 5 000 000,- Kč). Nejvyšší soud tudíž považuje námitky  obviněných, jimiž zpochybnili zkrácení uvedené daně ve velkém rozsahu, za  nedůvodné, neboť napadený rozsudek odvolacího soudu i jemu předcházející  rozsudek soudu prvního stupně správně vycházejí ze skutečnosti, že škoda není  znakem zločinu zkrácení daně, poplatku a podobné povinné platby podle § 240  odst. 1, 3 tr. zákoníku a že rozsah, v němž obvinění zkrátili daň, odpovídá  velkému rozsahu ve smyslu § 240 odst. 3 tr. zákoníku. 

  Proto bylo třeba čin spáchaný obviněnými D. J., D. P. a Z. S. posoudit s  přihlédnutím k ustanovení § 2 odst. 1 tr. zákoníku jako zločin zkrácení daně,  poplatku a podobné povinné platby podle § 240 odst. 1, odst. 2 písm. a), odst.  3 tr. zákoníku. Přitom soud prvního stupně správně vyřešil i otázku časové  působnosti zákona, neboť – jak je patrné z odůvodnění jeho rozsudku (viz s. 37)  – použil na trestný čin obviněných ustanovení zákona č. 40/2009 Sb., trestního  zákoníku, ve znění zákona č. 306/2009 Sb., který je pro obviněné příznivější. Z  ustanovení § 148 odst. 1, odst. 3 písm. a), odst. 4 tr. zák. o trestném činu  zkrácení daně, poplatku a podobné povinné platby, jímž byli obvinění původně  uznáni vinnými rozsudkem Krajského soudu v Ostravě ze dne 27. 3. 2009, sp. zn.  35 T 2/2008, totiž vyplývalo, že za spáchání tohoto trestného činu hrozil  pachateli (tedy i obviněným) trest odnětí svobody v trvání 5 až 12 let. Naproti  tomu za zločin zkrácení daně, poplatku a podobné povinné platby podle § 240  odst. 1, odst. 2 písm. a), odst. 3 tr. zákoníku, jímž byli obvinění nově uznáni  vinnými rozsudkem soudu prvního stupně ve spojení s napadeným rozsudkem  odvolacího soudu, stanoví zákon trest odnětí svobody v rozmezí 5 až 10 let. Jak  je tedy již ze srovnání uvedených trestních sazeb zřejmé, Krajský soud v  Ostravě i Vrchní soud v Olomouci postupovaly v souladu s ustanovením § 2 odst.  1 tr. zákoníku a použily na trestný čin obviněných příznivější zákon účinný v  době jejich rozhodování. 

  	Pokud jde o rozsah zkrácené daně či jiné povinné platby, Nejvyšší soud  dále připomíná, že v trestním řízení se tato okolnost posuzuje samostatně jako  předběžná otázka (§ 9 odst. 1 tr. řádu), a proto orgány činné v trestním řízení  nejsou vázány ani případným pravomocným a vykonatelným rozhodnutím příslušného  správce daně o výši daně a o jejím případném doměření. Na druhé straně se soud  musí v trestním řízení vypořádat s obsahem spisového materiálu shromážděného  příslušným finančním úřadem v daňovém řízení, přičemž ho hodnotí jako kterýkoli  jiný důkaz postupem podle § 2 odst. 6 tr. řádu. Jak je patrné v trestní věci  obviněných D. J., D. P. a Z. S. z odůvodnění rozsudku soudu prvního stupně (viz  zejména jeho s. 30 až 34), tento soud vyhodnotil všechny důkazy a uvedl, na  základě kterých skutečností dospěl k závěru o rozsahu zkrácení spotřební daně,  k němuž došlo spáchaným zločinem. Soud prvního stupně tedy postupoval v souladu  s ustanovením § 9 odst. 1 tr. řádu, přičemž své úvahy o naplnění znaku  objektivní stránky zločinu zkrácení daně, poplatku a podobné povinné platby  podle § 240 odst. 1, odst. 2 písm. a), odst. 3 tr. zákoníku spočívajícího ve  zkrácení daně ve velkém rozsahu opřel o odpovídající skutkové a právní závěry.  Námitka obviněných, v které tvrdili opak, je proto nedůvodná. 

  Na základě takto učiněného vyhodnocení nemá Nejvyšší soud pochybnosti o  správnosti právního posouzení skutku spáchaného obviněnými D. J., D. P. a Z.  S., jímž naplnili zákonný znak objektivní stránky skutkové podstaty zločinu  zkrácení daně, poplatku a podobné povinné platby podle § 240 odst. 1, odst. 2  písm. a), odst. 3 tr. zákoníku spočívající ve spáchání tohoto činu ve velkém  rozsahu. 

  	Nejvyšší soud nemohl akceptovat ani výhrady obviněných D. J., D. P. a  Z. S., kterými vyjádřili svůj nesouhlas se závěrem soudů nižších stupňů o  spáchání posuzovaného skutku ve spolupachatelství podle § 23 tr. zákoníku,  které předpokládá úmyslné společné jednání dvou nebo více trestně odpovědných  osob a jejich úmysl k tomu směřující. V obecné rovině se za společné jednání  považuje především situace, když každý ze spolupachatelů naplnil svým jednáním  všechny znaky příslušné skutkové podstaty spáchaného trestného činu. Dále může  jít o případ, pokud každý ze spolupachatelů naplnil jen některý ze znaků  určitého trestného činu, avšak souhrn jednání spolupachatelů naplňuje všechny  znaky jeho skutkové podstaty obsažené v trestním zákoně. Konečně je  spolupachatelstvím i alternativa, jestliže počínání každého ze spolupachatelů  sice samo o sobě nenaplňuje žádný ze znaků skutkové podstaty určitého trestného  činu, ale ty jsou naplněny až souhrnem jednání všech spolupachatelů (srov.  dosud použitelná rozhodnutí pod č. 15/1967 a č. 36/1973-I. Sb. rozh. tr. v  odůvodnění). Přitom shodný (společný) úmysl spolupachatelů nelze ztotožňovat s  jejich výslovnou dohodou, protože ke spolupachatelství ve smyslu § 23 tr.  zákoníku postačí, aby společný úmysl spolupachatelů vyplýval alespoň z jejich  konkludentní dohody (viz Šámal, P. a kol. Trestní zákoník I. § 1 až 139.  Komentář. 1. vydání. Praha: C. H. Beck, 2009, s. 269). Z popisu rozhodných  skutkových okolností vtělených do výroku o vině i z odůvodnění rozsudku soudu  prvního stupně pak nepochybně vyplývá shodný (společný) úmysl jednotlivých  obviněných (dovolatelů), protože každý z nich si musel být vědom toho, že  neoprávněnou výrobou alkoholických nápojů dojde ke zkrácení spotřební daně a  jejich koordinovaná činnost k tomu směřovala. Ostatně obvinění disponovali s  lihem zcela účelově a cílevědomě (obvinění D. J. a M. K. ho dodávali obviněným  Z. S. a D. P.), takže museli vědět o všech rozhodných okolnostech týkajících se  výroby a prodeje alkoholických nápojů a z toho vyplývající zákonné povinnosti  přiznat a zaplatit spotřební daň z lihu. 

  Nejvyšší soud se ovšem neztotožnil ani s námitkou obviněného M. K., pokud  tvrdí, že soudy nižších stupňů se pečlivě nezabývaly ani tím, zda jeho jednání  nelze posoudit podle zásad o skutkovém omylu. Skutková podstata trestného činu  zkrácení daně, poplatku a podobné povinné platby podle § 240 tr. zákoníku není  normou s tzv. blanketní nebo odkazovací dispozicí – viz k tomu dosud použitelné  usnesení Nejvyššího soudu ze dne 1. 3. 2005, sp. zn. 5 Tdo 191/2005  (publikované pod č. T 794. v sešitě 16 Souboru trestních rozhodnutí Nejvyššího  soudu, který vydává Nakladatelství C. H. Beck, Praha 2005), ale obsahuje tzv.  normativní znaky (daň, clo ...). Proto lze v konkrétním případě uvažovat  nanejvýš o omylu ohledně ostatních mimotrestních norem vymezujících tyto znaky,  které je třeba zvažovat při právní kvalifikaci skutku jako uvedeného trestného  činu. Případný omyl o takových ostatních mimotrestních normách se posoudí podle  zásad o skutkovém omylu (§ 18 tr. zákoníku) – viz přiměřeně usnesení Nejvyššího  soudu ze dne 26. 4. 2006, sp. zn. 5 Tdo 411/2006 (publikované pod č. T 904. v  sešitě 27 Souboru trestních rozhodnutí Nejvyššího soudu, který vydává  Nakladatelství C. H. Beck, Praha 2006). Proto pachatel trestného činu zkrácení  daně, poplatku a podobné povinné platby ani nemusí nijak detailně znát právní  úpravu daní a jiných povinných plateb, ale podstatné je, že věděl o všech  rozhodných skutkových okolnostech, od nichž se odvíjela jeho povinnost přiznat  a zaplatit daň nebo jinou povinnou platbu, a postupoval cílevědomě tak, aby se  této povinnosti zcela nebo zčásti vyhnul. V posuzovaném případě tomu tak bylo u  všech obviněných včetně obviněného M. K., takže nikdo z nich nemohl jednat za  situace srovnatelné se skutkovým omylem. 

  Nejvyšší soud proto konstatuje, že právní posouzení skutku spáchaného  obviněnými jako zločinu zkrácení daně, poplatku a podobné povinné platby podle  § 240 odst. 1, odst. 2 písm. a), odst. 3 tr. zákoníku bylo učiněno správně a v  souladu se zákonem. 

  	V důsledku všech popsaných skutečností dospěl Nejvyšší soud k závěru,  že obvinění D. J., M. K., D. P. a Z. S. podali dovolání proti rozhodnutí, jímž  nebyl naplněn uplatněný dovolací důvod podle § 265b odst. 1 písm. g) tr. řádu.  Protože však jejich dovolání se částečně opírají o námitky, které by za jiných  okolností mohly být dovolacím důvodem podle citovaného zákonného ustanovení,  ale Nejvyšší soud neshledal tyto námitky z výše uvedených důvodů  opodstatněnými, odmítl dovolání všech obviněných podle § 265i odst. 1 písm. e)  tr. řádu jako zjevně neopodstatněná, přičemž nepřezkoumával zákonnost a  odůvodněnost napadeného rozhodnutí ani správnost řízení mu předcházejícího. Jde  totiž o závěr, který lze učinit bez takové přezkumné činnosti pouze na podkladě  spisu a obsahu dovolání, aniž bylo třeba opatřovat další vyjádření dovolatelů  či ostatních stran trestního řízení nebo dokonce doplňovat řízení provedením  důkazů podle § 265r odst. 7 tr. řádu. Navíc obvinění ve svých dovoláních zčásti  jen opakovali námitky, s nimiž se již vypořádaly soudy nižších stupňů. 

 

 	Podle § 265r odst. 1 písm. a) tr. řádu mohl Nejvyšší soud rozhodnout  tímto způsobem o dovoláních v neveřejném zasedání, proto tak učinil. 

 P o u č e n í : Proti rozhodnutí o dovolání není přípustný opravný  prostředek                          s výjimkou obnovy řízení (§ 265n tr. řádu). 

  V Brně dne 12. 1. 2011 

  Předseda senátu:      JUDr. František  P ú r y  

  

   
