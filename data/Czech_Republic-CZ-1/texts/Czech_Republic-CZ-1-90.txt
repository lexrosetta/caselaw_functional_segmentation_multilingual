Právní věta:  Samotné využití vyplňovacího práva oprávněnou osobou, která doplnila do tzv. blankosměnky (čl. I. §  10 zákona č. 191/1950 Sb., zákon směnečný a šekový, ve znění pozdějších předpisů) chybějící  náležitosti, byť tak učinila v rozporu s obsahem nebo podmínkami vyplňovacího práva (tj.  excesivně), není paděláním ani pozměněním směnky ve smyslu § 234 odst. 3 alinea 1 tr. zákoníku,  resp. § 233 odst. 2 alinea 1 tr. zákoníku za použití § 238 tr. zákoníku. 	O padělání nebo pozměnění směnky podle těchto ustanovení by mohlo jít jen tehdy, kdyby do  blankosměnky úmyslně doplnila chybějící náležitosti osoba, která není nositelem vyplňovacího práva. Byla-li vydána blankosměnka za tím účelem, aby po doplnění jejích náležitostí plnila funkci  zajišťovací směnky, lze považovat za excesivní využití vyplňovacího práva, jestliže ji její majitel  doplnil za situace, kdy již byl splněn závazek, který měla taková směnka zajišťovat. Jednání  majitele blankosměnky, který po excesivním využití svého vyplňovacího práva prodal takto vzniklou  zajišťovací směnku třetí osobě se záměrem, aby vedle plnění získaného ze zajištěného závazku dosáhl  prospěch i z prodeje směnky, přičemž jejímu nabyvateli zamlčel, že neměl důvod k využití  vyplňovacího práva a že závazek zajištěný touto směnkou byl splněn, lze posoudit při naplnění  ostatních zákonných znaků jako trestný čin podvodu podle § 209 odst. 1 tr. zákoníku nebo jeho pokus  podle § 21 odst. 1 tr. zákoníku. 

 Soud: Nejvyšší soud 

 Důvod dovolání: 265b/1g 

 Spisová značka: 6 Tdo 1576/2010 

 Datum rozhodnutí: 31. 3. 2011 

 Typ rozhodnutí: USNESENÍ 

  Heslo: Neoprávněné opatření, padělání a pozměnění platebního prostředku, Padělání a pozměnění (pozměňování) peněz, Podvod  

 Dotčené předpisy: § 234 odst. 3 bod 1 tr. zákoníku, § 233 odst. 2 bod 1 tr. zákoníku, § 209 odst. 1 tr. zákoníku 

 Kategorie rozhodnutí: A 

  Publikováno ve sbírce pod číslem: 27 / 2012 

  

 6 Tdo 1576/2010-30 

 U S N E S E N Í 

 Nejvyšší soud České republiky rozhodl v neveřejném zasedání konaném dne 31.  března 2011 o dovolání, které podal obviněný M. L., proti rozsudku Vrchního  soudu v Praze ze dne 28. 6. 2010, sp. zn. 6 To 38/2010, jako soudu odvolacího v  trestní věci vedené u Městského soudu v Praze pod sp. zn. 43 T 34/2007, takto: 

  I. Podle § 265k odst. 1, 2 tr. ř. se rozsudek Vrchního soudu v Praze ze dne 28.  6. 2010, sp. zn. 6 To 38/2010,  v bodě I.  z r u š u j e . 

  Současně se  z r u š u j í  také další rozhodnutí na zrušenou část rozhodnutí  obsahově navazující, pokud vzhledem ke změně, k níž došlo zrušením, pozbyla  podkladu. 

 II. Podle § 265l odst. 1 tr. ř. se Vrchnímu soudu v Praze  p ř i k a z u j e ,   aby věc v potřebném rozsahu znovu projednal a rozhodl. 

  O d ů v o d n ě n í : 

 Rozsudkem Městského soudu v Praze ze dne 4. 1. 2010, sp. zn. 43 T 34/2007, byl  obviněný M.L. (dále jen „obviněný“) uznán vinným zvlášť závažným zločinem  padělání a pozměnění peněz podle § 233 odst. 2 alinea 2, odst. 4 písm. b) tr.  zákoníku za použití § 238 tr. zákoníku, v souběhu se zvlášť závažným zločinem  podvodu podle § 209 odst. 1, 5 tr. zákoníku ve stadiu pokusu podle § 21 odst. 1  tr. zákoníku, kterých se podle skutkových zjištění jmenovaného soudu dopustil  tím, že „jako jednatel a jediný společník společnosti VIOLA Leasing, s.r.o.,  ačkoliv si byl vědom toho, že jeho společnost nemá za následujícími  leasingovými nájemci pohledávky z neuhrazených leasingových splátek, neboť  leasingoví nájemci řádně a včas hradí leasingové splátky složením do soudní  úschovy, i navzdory těmto skutečnostem:  1) zaslal dne 24. 3. 2003 leasingovému nájemci - poškozenému T. H.,  podnikajícímu pod označením T.H.KAMIONSERVIS, nepravdivé vyčíslení pohledávky k  leasingové smlouvě č. 227/2000 ve výši 8,452.642,- Kč a výpověď této leasingové  smlouvy, v nichž žádal o neprodlené uhrazení této pohledávky anebo vrácení  předmětu leasingu (tzn. vozu Toyota Landcruiser) a následně v přesně nezjištěné  době do 18. 8. 2003 protiprávně, neoprávněně a v rozporu s dohodnutými  podmínkami vyplnění směnky doplnil do zajišťovací blankosměnky, která byla  součástí výše uvedené leasingové smlouvy, směnečnou sumu 8,452.642,- Kč, ač si  byl vědom toho, že nejsou splněny sjednané podmínky pro takovéto doplnění  blankosměnky a zajišťovaná pohledávka neexistuje, dne 18. 8. 2003 v úmyslu  neoprávněně získat finanční prostředky převedl tuto blankosměnku na základě  smlouvy o převodu cenných papírů na společnost RS Konzult, s.r.o., která se  později na základě této směnky domáhala u soudu vydání směnečného platebního  rozkazu vůči poškozenému a tento směnečný platební rozkaz byl Městským soudem v  Praze dne 17. 9. 2003 pod č.j. 54 Sm 211/2003-7 vydán;  2) zaslal dne 24. 3. 2003 leasingovému nájemci - poškozenému MUDr. I.Š.  nepravdivé vyčíslení pohledávky k leasingové smlouvě ve výši 6,983.255,- Kč a  výpověď této leasingové smlouvy, v nichž žádal o neprodlené uhrazení této  pohledávky anebo vrácení předmětu leasingu (tzn. vozu Jeep Cherokee Grand 4.0)  a následně v přesně nezjištěné době do 18. 8. 2003 protiprávně, neoprávněně a v  rozporu se směnečným vyplňovacím prohlášením doplnil do zajišťovací  blankosměnky, která byla součástí výše uvedené leasingové smlouvy, směnečnou  sumu 6,983.255,- Kč, ač si byl vědom toho, že nejsou splněny sjednané podmínky  pro takovéto doplnění blankosměnky a zajišťovaná pohledávka neexistuje, dne 18.  8. 2003 v úmyslu neoprávněně získat finanční prostředky převedl tuto  blankosměnku na společnost RS Konzult, s.r.o., která se později na základě této  směnky domáhala u soudu vydání směnečného platebního rozkazu vůči poškozenému a  tento směnečný platební rozkaz byl Městským soudem v Praze dne 6. 10. 2003 pod  č.j. 24 Sm 111/2003 -7 vydán;  3) zaslal dne 24. 3. 2003 leasingovému nájemci - poškozenému Ing. P.T.  nepravdivé vyčíslení pohledávky k leasingové smlouvě ve výši 931.712,- Kč a  výpověď této leasingové smlouvy, v nichž žádal o neprodlené uhrazení této  pohledávky anebo vrácení předmětu leasingu (tzn. vozu BMW 525 TDS) a následně v  přesně nezjištěné době do 18. 8. 2003 protiprávně, neoprávněně a v rozporu se  směnečným vyplňovacím ujednáním doplnil do zajišťovací blankosměnky, která byla  součástí výše uvedené leasingové smlouvy, směnečnou sumu 931.712,- Kč, ač si  byl vědom toho, že nejsou splněny sjednané podmínky pro takovéto doplnění  blankosměnky a žádná zajišťovací pohledávka neexistuje, dne 18. 8. 2003 v  úmyslu neoprávněně získat finanční prostředky převedl tuto blankosměnku na  společnost RS Konzult, s.r.o., která se později na základě této směnky domáhala  u soudu vydání směnečného platebního rozkazu vůči poškozenému a tento směnečný  platební rozkaz byl Městským soudem v Praze dne 14. 10. 2003 pod č.j. 7 Sm  212/2003 vydán;  4) zaslal dne 8. 9. 2003 leasingovému nájemci - poškozenému J.Š., nepravdivé  vyčíslení pohledávky k leasingové smlouvě ve výši 168.300,- Kč a odstoupení od  této leasingové smlouvy, v nichž žádal o neprodlené uhrazení této pohledávky  anebo vrácení předmětu leasingu (tzn. vozu Škoda Octavia) a následně v přesně  nezjištěné době do 22. 9. 2003 protiprávně, neoprávněně a v rozporu se  směnečným vyplňovacím ujednáním doplnil do zajišťovací blankosměnky, která byla  součástí výše uvedené leasingové smlouvy, směnečnou sumu 142.158,- Kč, ač si  byl vědom toho, že nejsou splněny sjednané podmínky pro takovéto doplnění  blankosměnky a zajišťovaná pohledávka neexistuje, dne 22. 9. 2003 v úmyslu  neoprávněně získat finanční prostředky převedl tuto blankosměnku na společnost  RS Konzult, s.r.o., která se později na základě této směnky domáhala u soudu  vydání směnečného platebního rozkazu vůči poškozenému a tento směnečný platební  rozkaz byl Městským soudem v Praze dne 7. 11. 2003 pod č.j. 23 Sm 240/2003-7  vydán  a celkově tak neoprávněně doplnil čtyři směnky o částku v rozsahu 16,509.767,-  Kč“.  

 Za tyto zvlášť závažné zločiny byl obviněný podle § 233 odst. 4 tr. zákoníku,  za použití § 43 odst. 1 tr. zákoníku a § 58 odst. 1 tr. zákoníku odsouzen k   trestu odnětí svobody v trvání tří roků, jehož výkon byl podle § 81 odst. 1 tr.  zákoníku a § 85 odst. 1 tr. zákoníku, za použití § 84 tr. zákoníku podmíněně  odložen na zkušební dobu v trvání pěti let za současného vyslovení probačního  dohledu. Podle § 85 odst. 2 tr. zákoníku byl obviněný zavázán k povinnosti se  nejvíce jedenkrát měsíčně dostavovat k probačnímu úředníkovi Probační a  mediační služby. Podle § 228 odst. 1 tr. ř. byla obviněnému uložena povinnost  uhradit poškozenému J. Š.škodu ve výši 52.360,- Kč a poškozenému T.H.škodu ve  výši 220.057,- Kč, přičemž podle § 229 odst. 2 tr. ř. byl posledně uvedený  poškozený odkázán se zbytkem nároku na náhradu škody na řízení ve věcech  občanskoprávních. 

 O odvoláních, která proti tomuto rozsudku podali obviněný a poškozený T.H.,  rozhodl ve druhém stupni Vrchní soud v Praze. Rozsudkem ze dne 28. 6. 2010, sp.  zn. 6 To 38/2010, v bodě I. z podnětu odvolání obviněného podle § 258 odst. 1  písm. b), d), f) tr. ř. napadený rozsudek zrušil v celém rozsahu a podle § 259  odst. 3 písm. a), b) tr. ř. znovu rozhodl tak, že obviněného uznal vinným  zvlášť závažným zločinem neoprávněného opatření, padělání a pozměnění  platebního prostředku podle 234 odst. 3 alinea druhá, odst. 5 písm. b) tr.  zákoníku, neboť „jako jednatel a jediný společník VIOLA Leasing, s.r.o.,  ačkoliv si byl vědom toho, že jeho společnost nemá za následujícími  leasingovými nájemci pohledávky z neuhrazených leasingových splátek, neboť tito  řádně a včas hradili leasingové splátky složením do soudní úschovy, v důsledku  čehož nebyl oprávněn u nich použít krátce předtím vyplněné směnky k zajištění  závazků z leasingových smluv uzavřel 18. 8. 2003 smlouvu o úplatném převodu  cenných papírů - cizích směnek (celkem 15) specifikovaných kromě jiných údajů  tak, že u tří z nich byli jejich směnečníky a avalisty T. H., směnečná suma  činila u něj 8,452.642 Kč, P. T., směnečná suma činila u něj 931.712 Kč a MUDr.  I. Š., směnečná suma činila u něj 6,983.255 Kč a splatnost vždy 30. 6. 2003 za  kupní cenu celkem 2,000.000 Kč a 22. 9. 2003 smlouvu o převodu cenného papíru -  směnky cizí specifikované kromě jiných údajů tak, že jejím akceptantem byl J.  Š., směnečná suma činila 142.158 Kč (tj. celkem 16,509.767 Kč) a splatnost 22.  9. 2003 za kupní cenu 14.216 Kč, a to s jednatelem RS Konzult, s.r.o. M. H.,  přičemž tato společnost se později na základě těchto směnek domáhala u soudu  vydání směnečných platebních rozkazů vůči:  1) leasingovému nájemci - poškozenému T.H., podnikajícímu pod označením T.  H.-KAMIONSERVIS a tento směnečný platební rozkaz byl Městským soudem v Praze  dne 17. 9. 2003 pod č. j. 54 Sm 211/2003-7 vydán;  2) leasingovému nájemci - poškozenému MUDr. I. Š., a tento směnečný platební  rozkaz byl Městským soudem v Praze dne 6. 10. 2003 pod č. j. 24 Sm 111/2003-7  vydán;  3) leasingovému nájemci - poškozenému Ing. P. T., a tento směnečný platební  rozkaz byl Městským soudem v Praze dne 14. 10. 2003 pod č. j. 7 Sm 212/2003  vydán a  4) leasingovému nájemci - poškozenému J. Š., a tento směnečný platební rozkaz  byl Městským soudem v Praze dne 7. 11. 2003 pod č. j. 23 Sm 240/2003-7 vydán“.  Za to ho podle § 234 odst. 5 tr. zákoníku a § 58 odst. 1, 3 písm. b) tr.  zákoníku odsoudil k trestu odnětí svobody v trvání tří let, jehož výkon podle §  81 odst. 1 tr. zákoníku a § 82 odst. 1 tr. zákoníku podmíněně odložil na  zkušební dobu v trvání pěti let. Odvolání poškozeného T. H. podle § 253 odst. 1  tr. ř. zamítl, neboť bylo podáno osobou neoprávněnou (bod II.). 

 Proti citovanému rozsudku Vrchního soudu v Praze, a to proti výroku I. (o vině  a trestu obviněného), podal obviněný dovolání, přičemž uplatnil dovolací důvod  podle § 265b odst. 1 písm. g) tr. ř. 

 V odůvodnění tohoto mimořádného opravného prostředku odvolacímu soudu vytkl, že  upravil skutková zjištění soudu prvního stupně a ve výroku o vině vymezil  skutek podstatně jinak, než nalézací soud či usnesení o zahájení trestního  stíhání. Následně konstatoval, že ve skutku, jak byl popsán soudem druhého  stupně, nejsou uvedeny žádné skutkové okolnosti, které by opravňovaly učinit  právní závěr, že směnky byly pozměněným platebním prostředkem a že jednal v  tomto směru úmyslně. Vyjádřil přesvědčení, že skutek zjištěný odvolacím soudem  nenaplňuje skutkovou podstatu nejen zločinu, jímž byl uznán vinným, ale ani  žádného jiného trestného činu, resp. že je popisem možná excesních, ale pouze  občanskoprávních vztahů. Podotkl, že k tomu, aby takový skutek mohl být  posouzen jako trestný čin podle § 234 odst. 3 tr. zákoníku, by musel obsahovat  i skutková zjištění o tom, že (a za jakých okolností atd.) byl daný platební  prostředek padělán či pozměněn a že mu byly známy informace, z nichž s  přihlédnutím k okolnostem případu a svým osobním poměrům mohl dovodit, že jde o  platební prostředek padělaný či pozměněný a přesto jej úmyslně použil jako  platební prostředek pravý. Taková skutková zjištění ale soud neučinil.  Poznamenal, že z odůvodnění napadeného rozsudku se podává, že soud druhé  instance zjistil, že on není autorem doplnění blankosměnek. Kdo toto doplnění  provedl, ale zjišťováno nebylo, přestože k tomu provedení důkazů navrhl, a  podle něho je tedy třeba vycházet z jeho obhajoby v tom smyslu, že se tak  zřejmě stalo v advokátní kanceláři JUDr. Raschela neznámou osobou. Dodal, že  skutková zjištění zda, event. s jakými pokyny blankosměnky právnímu zástupci  společnosti předal či zaslal, co mu k tomu advokát uvedl, s jakým jeho  vyjádřením byly doplněné směnky společnosti vráceny atd. zcela chybí, a že je  zřejmé, že jeho úmyslné zavinění je presumováno. Uzavřel, že ve vymezení skutku  se zmíněná významná skutková část nijak nepromítla, což je třeba interpretovat  v jeho prospěch tak, že odvolací soud neučinil žádná skutková zjištění, z nichž  by bylo možno dovodit, že předmětné směnky byly padělány či pozměněny.  

 Dále obviněný upozornil, že v odůvodnění rozsudku soud druhého stupně s  odvoláním na rozhodnutí Nejvyššího soudu České republiky (dále jen „Nejvyšší  soud“) sp. zn. 9 Tz 11/2000 uvedl, že vyplnění směnky v rozporu s předchozím  ujednáním stran je paděláním (či snad pozměněním) směnky. Prohlásil, že výklad,  který odvolací soud učinil k otázce platnosti a pravosti směnky na str. 6  rozsudku, mu není dobře srozumitelný. Argumentoval, že je-li objektem trestného  činu podle § 140 tr. zák. (viz obžaloba) zájem na bezpečnosti a spolehlivosti  (z hlediska pravosti) peněz, bezhotovostních platebních prostředků a cenných  papírů jako základu bezpečného peněžního styku, pak lze uvažovat o trestní  odpovědnosti pouze tehdy, je-li prokázáno, že směnka není pravá či platná.  Seznal, že výklad soudu druhého stupně vyznívá tak, jako by předmětem daného  trestného činu mohla být i směnka, která je směnkou pravou a platnou. Takový  výklad označil za hrubě extenzívní a nepřípustný. Zdůraznil, že z hlediska  směnečného práva je (i excesivní) doplnění blanskosměnky jejím majitelem  úkonem, který v žádném smyslu nezasahuje do pravosti či platnosti směnky a že  případný exces znamená pouze, že taková (stále pravá a platná) směnka není dále  vymahatelná. Shrnul, že podstatou skutku, jímž ho odvolací soud uznal vinným,  je to, že dal do oběhu pravé a platné, avšak právně nevymahatelné směnky, a že  takové jednání trestným činem, jímž byl uznán vinným, není, a tudíž byla  napadeným rozhodnutím porušena zásada nullum crimen sine lege ve smyslu § 12  odst. l tr. zákoníku. Následně poukázal na závěry nálezu Ústavního soudu ze dne  28. 4. 2010, sp. zn. I. ÚS 541/10, a judikatury jím citované, např. usnesení  Nejvyššího soudu ze dne 26. 6. 2007, sp. zn. 11 Tdo 127/2007, vztahující se k  problematice excesívního nakládání se zajišťovací směnkou v obchodněprávních  vztazích a nerespektování principu ultima ratio.  

 Rovněž namítl, že pokud by (možná excesivní) doplnění zajišťovacích  blankosměnek jejich majitelem mělo být pozměňováním či paděláním směnek, což  odmítá, pak nedošlo k jejich padělání jakožto platebního prostředku, a tedy ani  k jejich následnému užití jakožto padělaného platebního prostředku. Nadto není  přesvědčen o tom, že doplněné směnky byly použity jako platební prostředek a že  by takto byl nějak ohrožen obecný zájem na řádném fungování platebního styku.  Podle něho se soudy obou stupňů nevypořádaly se všemi skutečnostmi významnými  pro hodnocení jeho zavinění a opomněly přihlédnout k většině těch, které  vyznívají proti závěru o jeho úmyslném zavinění. V této souvislosti mj.  akcentoval, že společnost Viola Leasing, s.r.o. převzala více než 100  leasingových smluv, že všechny tyto smlouvy převzala do svého účetnictví, z  leasingových splátek odváděla DPH a platila z nich daň z příjmu, ačkoliv je  fyzicky neobdržela, že on jako statutární zástupce společnosti byl ze zákona  povinen zabránit ztrátám, k čemuž nepochybně patří i realizace zajišťovacích  instrumentů, že neměl s realizací blankosměnek žádné zkušenosti, nemá právní  ani ekonomické vzdělání, resp. že si proto vyžádal odborné posouzení možnosti  doplnění blankosměnek advokátem JUDr. Raschelem, který uvedl, že za dané  situace blankosměnky ve smyslu vyplňovacích směnečných prohlášení doplnit lze,  i když doporučil s dotčenými osobami nejprve jednat. V této souvislosti  vyjádřil nespokojenost s tím, že odvolací soud vyhodnotil výpověď JUDr.  Raschela v jeho neprospěch. 

 Obviněný poznamenal, že protiprávnost jeho jednání nalézací soud spatřoval v  porušení ujednání mezi leasingovým pronajímatelem a leasingovým nájemcem o  podmínkách, za nichž může pronajímatel doplnit dosud nevyplněné části  blankosměnek, tedy v porušení občanskoprávní smlouvy jednou z jejích stran.  Žádné porušení veřejnoprávního právního předpisu nebylo ani tvrzeno. Závěr o  protiprávnosti jeho jednání v „posunutém“ skutku zjištěném soudem druhého  stupně nebyl blíže odůvodněn a tento soud se spokojil s tím, že podle jeho  názoru poškození leasingoví nájemci své závazky splnili složením plnění do  úschovy, společnost Viola Leasing, s.r.o. tudíž vůči nim již žádné pohledávky  neměla a nemohla využít zajišťovacích blankosměnek. Ani odvolací soud tak  protiprávnost nedovozuje z porušení veřejnoprávního právního předpisu, ale  nejspíše opět z tvrzeného porušení občanskoprávního závazku. Protiprávnost  jednání pachatele trestného činu podle trestního zákoníku je ale chápána  především jako jednání zakázané (nedovolené) kogentním právním předpisem a  nikoliv jako porušení občanskoprávního ujednání stran, přičemž v souladu se  zásadou subsidiarity trestní represe přísluší vypořádat případné porušení  občanskoprávních závazků prostředky práva občanského. Napadené rozhodnutí je  tak v rozporu s § 13 odst. l, 2 tr. zákoníku. V návaznosti na to obviněný  vyslovil názor, že v daném případě se protiprávnost nutně musí vztahovat k  jednání, které má naplňovat znaky objektivní stránky skutkové podstaty  trestného činu podle § 234 odst. 3 tr. zákoníku, a že nelze vycházet z případné  protiprávnosti jakéhokoliv převodu směnek (např. z toho, že blankosměnky neměly  být vůbec doplňovány a dále převáděny), ale z protiprávnosti převodu směnek  padělaných či pozměněných. Akcentoval, že v jeho věci však o padělání ani  pozměňování směnek nešlo, a tedy nešlo ani o převod protiprávní v uvedeném  smyslu.  

 Vyjádřil též přesvědčení, že mu nebyla prokázána vědomost o tom, že jeho  jednání je jednáním protiprávním. Leasingoví nájemci totiž společnosti Viola  Leasing s.r.o. leasingové splátky neuhradili a zda oprávněně plnili do soudní  úschovy, bylo otázkou spornou až do rozhodnutí soudu, tj. i v době převodu  směnek. Pokud by snad jeho jednání (převod směnek) bylo shledáno protiprávním,  pak se případného omylu v tomto směru nemohl vyvarovat, neboť povinnost  seznámit se s příslušnou (a kterou konkrétně) právní úpravou pro něj  nevyplývala z žádného právního předpisu, úředního rozhodnutí, smlouvy,  zaměstnání, povolání nebo funkce a případnou protiprávnost činu nemohl ani sám  bez zřejmých obtíží rozeznat. Napadeným rozhodnutím byl tedy porušen § 19 odst.  1, 2 tr. zákoníku.  

 V neposlední řadě upozornil, že v odvolání namítal mj. porušení obžalovací  zásady, a to především ve vztahu k té části skutku, v níž nalézací soud na  základě závazného právního názoru soudu druhého stupně z usnesení ze dne 15. 6.  2009 shledal trestný čin podvodu podle § 250 tr. zák. Konstatoval, že odvolací  soud ho sice nakonec tímto trestným činem vinným neuznal a uplatňovaná námitka  tak pozbyla aktuálnosti, přesto již samotná skutečnost, že soudy zásadním  způsobem opakovaně měnily vymezení stíhaného skutku i jeho právní kvalifikaci,  nutně vede ke zvýšené pozornosti ověření, zda obžalovací zásada byla plně  respektována a zda v dané souvislosti mu bylo reálně umožněno využít jeho  ústavního práva hájit se proti postupně obsahově měněnému a vícekrát jinak  kvalifikovanému skutku, z něhož byl obviněn. 

 Z těchto důvodů obviněný navrhl, aby Nejvyšší soud podle § 265k odst. 1 tr. ř.  rozsudek soudu druhého stupně v celém rozsahu výroku I. zrušil, a podle § 265m  odst. 1 tr. ř. z důvodů § 226 písm. b) tr. ř. ho zprostil obžaloby pro skutek  zjištěný soudem druhého stupně, neboť tento není trestným činem.  

 K tomuto dovolání se za podmínek § 265h odst. 2 tr. ř. vyjádřil státní zástupce  Nejvyššího státní zastupitelství (dále jen „státní zástupce“). Uvedl, že  relevantní námitkou naplňující deklarovaný dovolací důvod podle § 265b odst. 1  písm. g) tr. ř. je námitka směřující proti právnímu závěru, že v případě  převáděných směnek šlo resp. nešlo o směnky pozměněné či padělané. V této  souvislosti připomněl, že k naplnění skutkové podstaty zločinu neoprávněného  opatření, padělání a pozměnění platebního prostředku podle odst. 3 alinei druhé  § 234 tr. zákoníku je zapotřebí, aby pachatel padělaný nebo pozměněný platební  prostředek (např. směnku) použil jako pravý nebo platný. Poznamenal, že  podstata blankosměnky je upravena v § 10 zákona č. 191/1950 Sb., zákon směnečný  a šekový a že jde o směnku, která není v celém rozsahu vyplněna, obsahuje bílá  místa, na která mají být později v souladu s vyplňovacím prohlášením vepsány  další údaje. Mezi pojmové znaky blankosměnky patří to, že jednak musí obsahovat  alespoň jeden podpis, jednak listina musí být určena za směnku a musí dojít k  záměrnému vydání blankosměnky, kdy ten, kdo vydává blankosměnku, musí mít tento  úmysl a musí být uděleno vyplňovací právo. Stručně řečeno, jde o právo  nabyvatele blankosměnky vyplnit určité chybějící náležitosti.  

 Následně státní zástupce konstatoval, že podle skutkových zjištění učiněných  odvolacím soudem obviněný, ač věděl, že společnost, za kterou jednal, nemá za  jednotlivými leasingovými nájemci žádné pohledávky, v důsledku čehož nemá ani  právo vyplnit zajišťovací blankosměnky, jež byly součástí leasingových smluv,  přesto po jejich vyplnění o směnečnou sumu v rozporu se směnečným vyplňovacím  právem, tyto směnky převedl na třetí osobu, která tyto směnky následně vymáhala  po leasingových nájemcích. Dokazováním sice podle názoru odvolacího soudu  nebylo prokázáno, že by to byl konkrétně obviněný, kdo vlastnoručně  blankosměnky doplnil, nicméně s jejich vyplněním byl jednoznačně srozuměn a  tyto následně smluvně převedl na další osobu. Blankosměnky tak byly vyplněny na  pokyn majitele o údaj - směnečnou sumu, který však neodpovídal realitě, neboť  jednotliví leasingoví nájemci řádně své závazky pro ně vyplývající z uzavřených  smluv plnili, a to složením do soudní úschovy. K tomuto státní zástupce uvedl,  že je-li blankosměnka doplněna v rozporu s uděleným vyplňovacím právem, zakládá  tato skutečnost z hlediska civilněprávního námitku dlužníků, ale listina není z  tohoto důvodu neplatnou, přitom nejde ani o padělání či pozměňování platebního  prostředku ve smyslu trestněprávních ustanovení, neboť šlo o doplnění majitelem  cenného papíru jako osobou oprávněnou k tomu vyplňovacím právem, které však  majitel nějakým způsobem přestoupil nebo zneužil (v daném případě jednoznačně  zneužil). Pokud by šlo o podvodné jednání ze strany majitele takové  blankosměnky, mohlo by se jednat při naplnění všech zákonných znaků o trestný  čin podvodu podle § 209 tr. zákoníku, a to případně ve stadiu pokusu či  přípravy (viz Šámal, P. a kol. Trestní zákoník II. Komentář. 1. vydání. Praha :  C. H. Beck, 2010, s. 2147).  

 Státní zástupce podotkl, že možnou právní kvalifikací jednání obviněného podle  § 209 tr. zákoníku se oba soudy sice zabývaly, kdy soud prvního stupně dovodil  naplnění znaků i tohoto trestného činu (ve stadiu pokusu), odvolací soud však  této právní kvalifikaci nepřisvědčil, byť skutková zjištění použití tohoto  ustanovení, pro obviněného příznivějšího, odůvodňují. Vzápětí prohlásil, že se  nelze ztotožnit s právními závěry Vrchního soudu v Praze, že by vyplnění směnky  v rozporu s předchozím ujednáním naplňovalo označenou skutkovou podstatu  zločinu, a že by tak šlo o pozměněný platební prostředek. Odkaz na rozhodnutí  Nejvyššího soudu sp. zn. 9 Tz 114/2000 (v rozsudku nepřesně uvedeno 9 Tz  11/2000) označil za ne zcela přiléhavý, neboť v tomto rozhodnutí se soud  zabýval paděláním směnky (nikoli pozměněním) a dospěl k závěru, že za padělání  lze považovat jen takové její napodobení, kdy ve směnce jsou falšovány jinak  správné reálné údaje tvořící její zákonný obsah. Za příklad falšování je pak  uvedeno zfalšování podpisu akceptanta. Dodal, že paděláním blankosměnky se dále  zabýval Nejvyšší soud ve svém rozhodnutí, sp. zn. 3 Tdo 1220/2009, přičemž v  tomto případě došlo na směnce ke zfalšování podpisu, takže bylo možno dovodit,  že došlo k padělání směnky. Podle jeho mínění je třeba tuto námitku obviněného  považovat za důvodnou.   

 Vzhledem k těmto skutečnostem státní zástupce navrhl, aby Nejvyšší soud v  neveřejném zasedání [§ 265r odst. 1 písm. b) tr. ř.] podle § 265k odst. 1, 2  tr. ř. zrušil v celém rozsahu rozsudek Vrchního soudu v Praze ze dne 28. 6.  2010, sp. zn. 6 To 38/2010, a současně zrušil všechna další rozhodnutí na  zrušené rozhodnutí obsahově navazující, pokud vzhledem ke změně, k níž došlo  zrušením, pozbyla podkladu, a aby podle § 265l odst. 1 tr. ř. Vrchnímu soudu v  Praze přikázal věc v potřebném rozsahu znovu projednat a rozhodnout. Pro  případ, že by Nejvyšší soud dospěl k závěru, že je třeba učinit rozhodnutí  jiné, vyslovil ve smyslu § 265r odst. 1 písm. c) tr. ř. souhlas  s projednáním  věci v neveřejném zasedání.  

 Nejvyšší soud jako soud dovolací (§ 265c tr. ř.) především zkoumal, zda je výše  uvedené dovolání přípustné, zda bylo podáno včas a oprávněnou osobou, zda má  všechny obsahové a formální náležitosti a zda poskytuje podklad pro věcné  přezkoumání napadeného rozhodnutí či zda tu nejsou důvody pro odmítnutí  dovolání. Přitom dospěl k následujícím závěrům:        Dovolání proti rozsudku Vrchního soudu v Praze ze dne 28. 6. 2010, sp. zn. 6 To  38/2010, je přípustné z hlediska ustanovení § 265a odst. 1, 2 písm. a) tr. ř.  Obviněný je podle § 265d odst. 1 písm. b) tr. ř. osobou oprávněnou k podání  dovolání pro nesprávnost výroku rozhodnutí soudu, který se ho bezprostředně  dotýká. Dovolání, které splňuje náležitosti obsahu dovolání podle § 265f odst.  1 tr. ř., podal prostřednictvím svého obhájce, tedy v souladu s ustanovením §  265d odst. 2 tr. ř., ve lhůtě uvedené v § 265e odst. 1 tr. ř. a na místě  určeném týmž zákonným ustanovením. 

 	Protože dovolání lze podat jen z důvodů uvedených v ustanovení § 265b  tr. ř., bylo dále zapotřebí posoudit otázku, zda uplatněný dovolací důvod,  resp. konkrétní argumenty, o něž se dovolání opírá, lze považovat za důvod  uvedený v předmětném zákonném ustanovení. 

 Důvod dovolání podle § 265b odst. 1 písm. g) tr. ř. je dán v případech, kdy  rozhodnutí spočívá na nesprávném právním posouzení skutku nebo jiném nesprávném  hmotně právním posouzení. Uvedenou formulací zákon vyjadřuje, že dovolání je  určeno k nápravě právních vad rozhodnutí ve věci samé, pokud tyto vady  spočívají v právním posouzení skutku nebo jiných skutečností podle norem  hmotného práva, nikoliv z hlediska procesních předpisů. Tento dovolací důvod  neumožňuje brojit proti porušení procesních předpisů, ale výlučně proti  nesprávnému hmotně právnímu posouzení (viz usnesení Ústavního soudu ze dne 1.  9. 2004, sp. zn. II. ÚS 279/03). Skutkový stav je při rozhodování o dovolání  hodnocen pouze z toho hlediska, zda skutek nebo jiná okolnost skutkové povahy  byly správně právně posouzeny, tj. zda jsou právně kvalifikovány v souladu s  příslušnými ustanoveními hmotného práva. S poukazem na tento dovolací důvod  totiž nelze přezkoumávat a hodnotit správnost a úplnost zjištění skutkového  stavu, či prověřovat úplnost provedeného dokazování a správnost hodnocení  důkazů ve smyslu § 2 odst. 5, 6 tr. ř. (viz usnesení Ústavního soudu ze dne 15.  4. 2004, sp. zn. IV. ÚS 449/03). Nejvyšší soud není povolán k dalšímu, již  třetímu justičnímu zkoumání skutkového stavu (viz usnesení Ústavního soudu ze  dne 27. 5. 2004, sp. zn. IV. ÚS 73/03). Případy, na které dopadá ustanovení §  265b odst. 1 písm. g) tr. ř., je tedy nutno odlišovat od případů, kdy je  rozhodnutí založeno na nesprávném skutkovém zjištění. Dovolací soud musí  vycházet ze skutkového stavu tak, jak byl zjištěn v průběhu trestního řízení a  jak je vyjádřen především ve výroku odsuzujícího rozsudku, a je povinen  zjistit, zda je právní posouzení skutku v souladu s vyjádřením způsobu jednání  v příslušné skutkové podstatě trestného činu s ohledem na zjištěný skutkový  stav.  

 Nejvyšší soud dále zdůrazňuje, že ve smyslu ustanovení § 265b odst. 1 tr. ř. je  dovolání mimořádným opravným prostředkem určeným k nápravě výslovně uvedených  procesních a hmotně právních vad, ale nikoli k revizi skutkových zjištění  učiněných soudy prvního a druhého stupně ani k přezkoumávání jimi provedeného  dokazování. Těžiště dokazování je totiž v řízení před soudem prvního stupně a  jeho skutkové závěry může doplňovat, popřípadě korigovat jen soud druhého  stupně v řízení o řádném opravném prostředku (§ 259 odst. 3, § 263 odst. 6, 7  tr. ř.). Tím je naplněno základní právo obviněného dosáhnout přezkoumání věci  ve dvoustupňovém řízení ve smyslu  čl. 13 Úmluvy o ochraně lidských práv a  základních svobod (dále jen „Úmluva“) a čl. 2 odst. 1 Protokolu č. 7 k Úmluvě.  Dovolací soud ovšem není obecnou třetí instancí zaměřenou na přezkoumání všech  rozhodnutí soudů druhého stupně a samotnou správnost a úplnost skutkových  zjištění nemůže posuzovat už jen z toho důvodu, že není oprávněn bez dalšího  přehodnocovat provedené důkazy, aniž by je mohl podle zásad ústnosti a  bezprostřednosti v řízení o dovolání sám provádět (srov. omezený rozsah  dokazování v dovolacím řízení podle § 265r odst. 7 tr. ř.). Pokud by  zákonodárce zamýšlel povolat Nejvyšší soud jako třetí stupeň plného přezkumu,  nepředepisoval by katalog dovolacích důvodů. Už samo chápání dovolání jako  mimořádného opravného prostředku ospravedlňuje restriktivní pojetí dovolacích  důvodů Nejvyšším soudem (viz usnesení Ústavního soudu ze dne 27. 5. 2004, sp.  zn. IV. ÚS 73/03). 

 Ze skutečností blíže rozvedených v předcházejících odstavcích vyplývá, že  východiskem pro existenci dovolacího důvodu podle § 265b odst. 1 písm. g) tr.  ř. jsou  v pravomocně ukončeném řízení stabilizovaná skutková zjištění  vyjádřená v popisu skutku v příslušném výroku rozhodnutí ve věci samé, popř. i  další soudem (soudy) zjištěné okolnosti relevantní z hlediska norem hmotného  práva (především trestního, ale i jiných právních odvětví). 

 Pokud tedy obviněný soudům nižších stupňů vytýká, že se nevypořádaly se všemi  skutečnostmi významnými pro hodnocení jeho zavinění a opomněly přihlédnout k  většině těch, které vyznívají proti závěru o jeho úmyslném zavinění, případně  nesprávně hodnotily některé důkazy, a tím de facto primárně napadá jejich  skutková zjištění (tvrdí porušení zejména ustanovení § 2 odst. 5, 6 tr. ř.),  jde o námitky, jež pod uplatněný (ani jiný) dovolací důvod podřadit nelze. 

 Jinak je tomu však s námitkami směřujícími proti právní kvalifikaci skutku  popsaného ve výroku rozsudku odvolacího soudu (především proti právnímu závěru  odvolacího soudu, že v případě převáděných směnek šlo o směnky pozměněné). Tyto  dovolací námitky obviněného byly z hlediska jím deklarovaného dovolacího důvodu  uplatněny relevantně. 

 Nejvyšší soud, který neshledal důvod pro odmítnutí dovolání podle § 265i odst.  1 tr. ř., dospěl po přezkumu podle § 265i odst. 3 tr. ř. k níže uvedeným  závěrům. 

 Nutno především zdůraznit, že podle § 120 odst. 3 tr. ř. musí výrok rozsudku,  jímž se obviněný uznává vinným, přesně označovat trestný čin, jehož se výrok  týká, a to nejen zákonným pojmenováním a uvedením příslušného zákonného  ustanovení, nýbrž i uvedením místa, času a způsobu spáchání, popřípadě i  uvedením jiných skutečností, jichž je třeba k tomu, aby skutek nemohl být  zaměněn s jiným, jakož i uvedení všech zákonných znaků včetně těch, které  odůvodňují určitou trestní sazbu. Ve skutkové větě výrokové části rozsudku  tudíž musí být popsány všechny znaky skutkové podstaty daného (konkrétního)  trestného činu, a to slovním vyjádřením všech okolností, které v konkrétním  případě vytváří znaky tohoto trestného činu. Popis skutku proto nemůže být  libovolný, ale musí vyjadřovat všechny skutečnosti významné pro právní  kvalifikaci. 

 O správné právní posouzení skutku se jedná tehdy, když popis skutku uvedený ve  výroku rozsudku je v souladu s právní větou obsahující formální zákonné znaky  skutkové podstaty konkrétního trestného činu. Naproti tomu, o nesprávné právní  posouzení jde v případě, že popis skutku vyjádřený ve skutkové větě výroku  rozsudku neodpovídá formálním znakům použité skutkové podstaty trestného činu  vyjádřeným v právní větě výroku. 

 Zločinu neoprávněného opatření, padělání a pozměnění platebního prostředku  podle § 234 odst. 3 alinea druhá, odst. 5 písm. b) tr. zákoníku se dopustí, kdo  padělaný nebo pozměněný platební prostředek použije jako pravý nebo platný,  spáchá-li takový čin ve velkém rozsahu.  

 Ustanovení o trestném činu neoprávněného opatření, padělání a pozměnění  platebního prostředku poskytuje ochranu českým i jiným než tuzemským platebním  prostředkům (viz též § 238 tr. zákoníku) a tím řádnému fungování celého,  zejména bezhotovostního, platebního styku.  

 Pro naplnění znaku použije padělaný nebo pozměněný platební prostředek jako  pravý nebo platný stačí jakékoli jednání, jehož důsledkem je zneužití takového  platebního prostředku ve smyslu jeho určení podle povahy konkrétního padělaného  nebo pozměněného platebního prostředku, a to aniž sám jako pachatel nebo  spolupachatel tento platební prostředek padělal nebo pozměnil. Jde tedy o  veškerá jednání, která jsou relevantní z právního hlediska, jímž se padělky  platebních prostředků používají podle povahy svého konkrétního určení (např. u  platebních karet k výběru hotovosti z bankomatu nebo k platbám za zboží a  služby, u příkazů k zúčtování k úhradě nebo k inkasní formě placení). Trestný  čin je v tomto případě dokonán až použitím padělaného nebo pozměněného  platebního prostředku jako pravého nebo platného. Použitím však není pouhé  opatření, zpřístupnění, převzetí či přechovávání padělaného nebo pozměněného  platebního prostředku, které naplňuje jen znaky § 234 odst. 2 tr. zákoníku.  

  	Paděláním platebního prostředku se rozumí jeho falešné vyrobení,  vyplnění nebo vyhotovení bez oprávnění s použitím zařízení, materiálů,  tiskopisů apod., které se jinak používají k jeho výrobě, vyplnění či  vyhotovení, anebo náhradních zařízení, materiálů, tiskopisů apod., a to se  záměrem, aby takový platební prostředek vypadal či budil zdání, že je pravý  nebo platný. Paděláním platebního prostředku se rozumí jak jeho kompletní  falešné vyrobení, vyplnění nebo vyhotovení se všemi jeho náležitostmi, včetně u  těch platebních prostředků, u nichž to přichází v úvahu, jejich barevného či  grafického provedení, reliéfu apod., sloužících při jejich používání, dále i  magnetického proužku, mikročipu, optického nebo jiného speciálního záznamu, tak  i vyrobení či vyhotovení tzv. náhražky, např. prázdné bílé plastové karty  opatřené jen mikročipem či magnetickým záznamem, která proto může sloužit jen k  některé funkci platebního prostředku.  

 Pozměněním platebního prostředku se rozumí úprava pravého a platného platebního  prostředku, pokud jde o některou z jeho náležitostí, v tom směru, aby mohl být  zneužit sice ve smyslu jeho určení podle povahy konkrétního pozměněného  platebního prostředku, ale ve prospěch jiné osoby než oprávněného držitele  (např. aby bylo možno provést zúčtování na cizí účet nebo vybírat v bankomatech  hotovost na úkor cizího účtu nebo platit v obchodech či jiných provozovnách za  zboží nebo služby na cizí jméno nebo cizí účet). Pozměněním platebního  prostředku se však rozumí i taková úprava neplatného platebního prostředku  (např. platební karty nebo záruční šekové karty, které vypršela expirační doba)  na platný platební prostředek tak, že po této úpravě je možno ho znovu používat  ve smyslu jeho konkrétní povahy. 

 Směnka je cenný papír, který je mj. také používán jako bezhotovostní platební  prostředek. V teorii je zpravidla definována jako dlužnický cenný papír, vydaný  v zákonem stanovené formě, kterým se určitá osoba (směnečný dlužník) zavazuje  majiteli směnky zaplatit v určitém místě a čase peněžní částku na směnce  uvedenou s tím, že jde o závazek přímý, bezpodmínečný, nesporný a abstraktní.  

 Za padělání směnky, která nemá předepsanou technickou podobu a žádné ochranné  prvky, je možno považovat jen některé kvalifikované napodobeniny. Zákon totiž  předepisuje pouze nutný obsah směnky, ale nikoli jak má vypadat. S použitím  některého směnečného formuláře (např. určité banky) nejsou spojeny žádné  důsledky, stejně tak není významné, zda směnka je vůbec na formuláři nebo na  volném listu papíru. Přitom i nutný obsah směnky stanovený zákonem může být  padělán různým způsobem. Od uvádění zcela smyšlených nepravdivých údajů, např.  u jména směnečníka, až po uvedení reálných osob a  napodobení jejich podpisů. Z  toho vyplývá i velmi různorodá společenská škodlivost napodobenin směnek. V  úvahu je nutno vzít i skutečnost, že u směnek se běžně předpokládá, že si  zainteresovaná osoba, které je směnka za některým účelem předávána, ověřuje  reálnost údajů tvořících její obsah, takže napodobeniny s jen smyšlenými údaji  zpravidla nemohou vést ke skutečnému ohrožení chráněných společenských  vztahů.     

 Nejvyšší soud je toho názoru, že s ohledem na uvedené skutečnosti týkající se  povahy směnky a její ochrany před paděláním lze za její padělání považovat jen  takové její napodobení, kdy ve směnce jsou falšovány jinak správné reálné údaje  tvořící její zákonný obsah. Jde např. o falšování cizí směnky tak, že je jako   směnečník uveden skutečný reálný podnik a jako akceptant oprávněný pracovník  tohoto podniku a teprve podpis takového skutečně oprávněného pracovníka je  falešný. Přísnou ochranu poskytovanou ustanoveními § 233 a násl. tr. zákoníku  (dříve § 140 a násl. tr. zák.) měně nelze u směnek rozšiřovat na další méně  závažné případy (k problematice padělání směnek viz rozsudek Nejvyššího soudu  ze dne 26. 7. 2000, sp. zn. 9 Tz 114/2000). 

 Pozměněním směnky je v praxi především neoprávněná změna některé podstatné  náležitosti jinak pravé směnky pachatelem, zpravidla vztahující se k její  hodnotě (pozměnění výše peněžité sumy, na kterou zní bezpodmínečný příkaz  zaplatit).  

 Od neoprávněného doplnění potřebných náležitostí do tzv. tiskopisu směnky je  třeba odlišovat tzv. blankosměnky (srov. čl. I  § 10 zákona č. 191/1950 Sb.,  zákon směnečný a šekový ve znění pozdějších předpisů), v nichž jsou záměrně  tím, kdo je uvádí do oběhu, ponechána některá místa nevyplněná s tím, že budou  doplněna později majitelem takové blankosměnky.  

 Jde tedy o směnku, která není v celém rozsahu vyplněna, obsahuje bílá místa, na  která mají být později v souladu s vyplňovacím prohlášením vepsány další údaje,  a to jak charakteru podstatných obsahových náležitostí, tak případně i zápisů  nepodstatných, vedlejších. Název nehotový vyjadřuje, že ve skutečnosti ještě o  směnku nejde. Je to vlastně teprve určitý zárodek směnky budoucí. Blankosměnka  by nemohla být zejména uplatněna u soudu. Mezi pojmové znaky blankosměnky patří  to, že jednak musí obsahovat alespoň jeden podpis, jednak listina musí být  určena za směnku a musí dojít k záměrnému vydání blankosměnky, kdy ten, kdo  vydává blankosměnku, musí mít tento úmysl a musí být uděleno vyplňovací právo.  Stručně řečeno, jde o právo nabyvatele blankosměnky vyplnit určité chybějící  náležitosti. Tedy ten, kdo směnku, která není vyplněna ve všech částech,  nabývá, musí k ní nabýt i právo tuto směnku vyplnit. Blankosměnku lze tedy  definovat jako listinu, která je záměrně vydána v nehotové formě tím, kdo se na  tuto listinu podepsal a kdo při vydání směnky udělí nabyvateli směnky tzv.  směnečné právo vyplňovací (srov. Kovařík, Z., Právní praxe v podnikání, 1993). 

 Za blankosměnku nelze považovat listinu, v níž opomenutím nebyly některé  doložky vyznačeny. Taková listina je neplatná pro nedostatek náležitostí.  Nicméně, jak již uvedeno, ani blankosměnka ještě není perfektním cenným papírem  (platebním prostředkem), ovšem s tím, že ten, kdo takovou listinu vystavuje,  dává majitelům právo z ní za podmínek jím stanovených zpravidla ve smlouvě  (písemné i ústní) nebo v jednostranném prohlášení či jen konkludentně směnku  dotvořit (tzv. doplňovací právo). Jestliže je taková listina dotvořena v  souladu s uděleným právem, stává se řádným cenným papírem (platebním  prostředkem) a nemůže jít o padělání či pozměnění ve smyslu § 234 odst. 3  alinea 1, popř. odst. 3 nebo 4 tr. zákoníku. Je-li směnka doplněna v rozporu s  uděleným doplňovacím právem, zakládá tato skutečnost z hlediska civilněprávního  námitku dlužníků, ale listina není z tohoto hlediska směnkou neplatnou, přitom  nejde ani o padělání či pozměňování platebního prostředku ve smyslu uvedených  trestněprávních ustanovení, neboť šlo o doplnění majitelem cenného papíru jako  osobou oprávněnou k tomu vyplňovacím právem, které však majitel nějakým  způsobem přestoupil nebo zneužil. Pokud by šlo o podvodné jednání ze strany  majitele takové blankosměnky, mohlo by se jednat při naplnění všech zákonných  znaků o trestný čin podvodu podle § 209 tr. zákoníku, a to případně ve stadiu  pokusu podle § 21 odst. 1 tr. zákoníku či přípravy podle § 20 odst. 1 tr.  zákoníku (ta přichází v úvahu ovšem jen u § 209 odst. 5 tr. zákoníku) (k tomu  viz Šámal, P. a kol. Trestní zákoník II. § 140 až 421. Komentář. 1. vydání.  Praha : C. H. Beck, 2010, s. 2147). 

 Soulad způsobu využití vyplňovacího oprávnění (dále též „vyplnění blanka“) s  obsahem tohoto oprávnění není pojmovým znakem vyplnění blankosměnky. Vyplnění  blankosměnky se může uskutečnit v souladu s obsahem vyplňovacího práva nebo v  rozporu s ním. Vyplněním blankosměnky je tedy jak řádné vyplnění blanka, tak i  jeho excesivní vyplnění. Excesivní vyplnění blankosměnky má povahu využití  vyplňovacího práva, i když se tak děje v rozporu s jeho obsahem. Skutečnost,  zda byla blankosměnka vyplněna řádně či nikoli, nemá vliv ani na platnost  směnky, ani na existenci pohledávky vtělené do této směnky. Přesto však řádné a  excesivní vyplnění blanka nemají zcela shodné důsledky. V obou případech vzniká  úplná směnka, jejíž obsah důsledně definuje do ní vtělenou pohledávku. Soulad  či naopak nesoulad způsobu vyplnění blanka s obsahem vyplňovacího práva má  zsadní vliv na režim uplatnitelnosti námitky vyplnění blankosměnky v rozporu s  obsahem vyplňovacího práva. Pouze řádné vyplnění blankosměnky umožňuje  libovolnému směnečnému věřiteli výkon směnečného práva, který není zatížen  možností, že dlužník úspěšně uplatní námitku excesivního vyplnění blankosměnky  (viz Chalupa, R. Základy směnečného práva. Linde Praha, a.s., 2008, s. 89 a  91). Je-li směnka doplněna v rozporu s vyplňovacím právem, zakládá tato  skutečnost námitku dlužníků. Listina proto nenabývá povahy směnky neplatné. Z  hlediska směnečněprávního nejde ani o pozměňování listiny či o padělání (viz  Sotolář A., Šámal, P., Púry, F., Štenglová, I., Sovák, Z. a kol. Trestná  činnost na českém kapitálovém trhu a v bankovní sféře. Praha. Institut  Ministerstva spravedlnosti ČR pro další vzdělávání soudců a státních zástupců,  1998, sv. 58, s. 51).  

 Po subjektivní stránce je u trestného činu podle § 234 odst. 3 tr. zákoníku  vyžadován specifický úmysl použít padělaný nebo pozměněný platební prostředek  jako pravý nebo platný.  

 Trestný čin (resp. zločin) je spáchán úmyslně, jestliže pachatel: a) chtěl způsobem uvedeným v trestním zákoně porušit nebo ohrozit zájem  chráněný takovým zákonem § 15 odst. 1 písm. a) tr. zákoníku, nebo b) věděl, že svým jednáním může takové porušení nebo ohrožení způsobit, a pro  případ, že je způsobí, byl s tím srozuměn § 15 odst. 1 písm. b) tr. zákoníku. 

 Zda byl uvedený trestný čin spáchán ve velkém rozsahu, je třeba vždy posoudit  na základě konkrétních okolností případu, zejména na základě počtu padělaných  nebo pozměněných opatřených anebo padělaných či pozměněných platebních  prostředků a jejich využitelnosti v posuzovaném případě, resp. pokud již byly  použity, i rozsahu v jakém se tak stalo. Důležité bude též, zda pachatel nebo  spolupachatelé jednali ojediněle, nebo zda šlo o soustavnou, déletrvající  činnost (např. ve formě padělatelské dílny), což je u velkého rozsahu  pravidlem. Ve srovnání se spácháním činu ve značném rozsahu [§ 234 odst. 4  písm. b) tr. zákoníku] musí jít o několikanásobně větší rozsah, zejména z  hlediska množství opatřených, padělaných nebo pozměněných, popř. i použitých  platebních prostředků, a to s přihlédnutím i k rozsahu provedených akcí či  operací (viz Šámal, P. a kol. Trestní zákoník II. § 140 až 421. Komentář. 1.  vydání. Praha : C. H. Beck, 2010, s. 2150). 

 Ve vztahu k této okolnosti podmiňující použití vyšší trestní sazby postačí ve  smyslu § 17 písm. b) tr. zákoníku nedbalost.  

 Na tomto místě je třeba znovu připomenout, že podle skutkových zjištění  popsaných ve skutkové větě výroku rozsudku odvolacího soudu obviněný (stručně  řečeno), ačkoliv si byl vědom, že obchodní společnost, jejímž jménem jednal,  nemá za následujícími leasingovými nájemci žádné pohledávky z titulu  neuhrazených leasingových splátek, neboť tito své závazky pro ně vyplývající z  uzavřených smluv řádně a včas plnili prostřednictvím soudní úschovy, v důsledku  čehož nebyl oprávněn u nich použít krátce předtím vyplněné směnky k zajištění  závazků z leasingových smluv č. 117/2000, č. 227/2000, č. 292/2000 a č.  275/2000, uzavřel 18. 8. 2003 smlouvu o úplatném převodu cenných papírů -  cizích směnek (celkem 15) specifikovaných kromě jiných údajů tak, že u tří z  nich byli jejich směnečníky a avalisty T.H., směnečná suma činila u něj  8,452.642,- Kč, P. T., směnečná suma činila 931.712,- Kč a MUDr. I. Š.,  směnečná suma činila 6,983.255,- Kč a splatnost vždy 30. 6. 2003 za kupní cenu  celkem 2,000.000,- Kč a 22. 9. 2003 smlouvu o převodu cenného papíru - směnky  cizí specifikované kromě jiných údajů tak, že jejím akceptantem byl J. Š.,  směnečná suma činila 142.158,- Kč (tj. celkem 16,509.767,- Kč) a splatnost 22.  9. 2003 za kupní cenu 14.216,- Kč, a to s jednatelem RS Konzult, s.r.o., M. H.  přičemž tato společnost se později na základě těchto směnek domáhala u soudu  vydání směnečných platebních rozkazů.  

 V návaznosti na výše předestřená teoretická východiska Nejvyšší soud  konstatuje, že v tomto popisu skutku nejsou vyjádřeny žádné konkrétní  okolnosti, na jejichž základě by bylo možno uzavřít, že v posuzované trestní  věci se jednalo o pozměněný platební prostředek, jak uvádí právní věta výroku  předmětného rozsudku, nebo o platební prostředek padělaný ve smyslu § 234 odst.  3 tr. zákoníku. Z popisu předmětného skutku se totiž podává toliko, že obviněný  použil „krátce předtím vyplněné směnky k zajištění závazku z leasingových  smluv“.  

 V uvedeném směru je třeba přisvědčit názoru dovolatele, že k tomu, aby skutek  mohl být posouzen jako trestný čin podle § 234 odst. 3 tr. zákoníku, by musel  obsahovat i skutková zjištění o tom, že byl daný platební prostředek padělán či  pozměněn a že mu byly známy informace, z nichž s přihlédnutím k okolnostem  případu a svým osobním poměrům mohl dovodit, že jde o platební prostředek  padělaný či pozměněný a přesto jej úmyslně použil jako platební prostředek  pravý. Skutková zjištění o tom, že obviněný nakládal se směnkou padělanou či  pozměněnou, však v popisu skutku ve výroku napadeného rozsudku odvolacího soudu  obsažena nejsou. 

 V daných souvislostech je dále na místě upozornit na skutečnost, že v  posuzovaném případě se jednalo ve vztahu k výše jmenovaným čtyřem poškozeným o  blankosměnky, což ostatně vyjádřil ve svém rozhodnutí již soud prvního stupně.  Pak je ovšem nutné mít na zřeteli skutečnosti, jež byly ve vztahu k tomuto typu  směnek shora podrobněji rozvedeny. 

 Z odůvodnění napadeného rozhodnutí odvolacího soudu se podává, že blankosměnky  nevyplnil sám obviněný, který (resp. obchodní společnost VIOLA Leasing, s.r.o.,  jejímž byl jednatelem a jediným společníkem) je v rozhodné době     měl(-a) ve  svém držení [nositelem vyplňovacího práva je vždy držitel, resp. majitel  blankosměnky (viz Chalupa, R. Základy směnečného práva. Linde Praha, a. s.,  2008, s. 91)], a z tohoto hlediska při zběžném náhledu na věc by zřejmě nebylo  důvodu činit výše uvedený závěr, podle něhož excesivní vyplnění blankosměnky  jejím majitelem není paděláním ani pozměněním tohoto typu směnky. Na druhé  straně ovšem nelze přehlédnout možnost závěru akcentovaného státním zástupcem,  a to, že dokazováním sice podle názoru odvolacího soudu nebylo prokázáno, že by  to byl konkrétné obviněný, kdo vlastnoručně blankosměnky doplnil, nicméně s  jejich vyplněním byl srozuměn a tyto následně smluvně převedl na další osobu.  To by pak mohlo naopak svědčit ve prospěch obviněného ve smyslu  aplikovatelnosti již zmíněného právního závěru stran excesivního vyplnění  blankosměnky.  

 K uvedenému je ovšem nutno zdůraznit, že dosavadní skutková zjištění odvolacího  soudu neumožňují činit konkrétní a úplné závěry o okolnostech vyplnění  předmětných blankosměnek, zejména není možné spolehlivě dovozovat, za jakých  okolností, kým a na čí pokyn či z podnětu jaké osoby byly tyto blankosměnky  vyplněny. Dodat je ovšem nutné nesporný fakt, že byly doplněny o údaj  (směnečnou sumu), který naprosto neodpovídal realitě, neboť jednotliví  leasingoví nájemci řádně své závazky pro ně vyplývající z uzavřených smluv  plnili, a to složením do soudní úschovy. 

 Podle názoru Nejvyššího soudu tedy doposud nebyly učiněny potřebné dostatečně  přesné skutkové závěry stran vyplnění předmětných blankosměnek. Odvolací soud  pouze shledal, že to nebyl obviněný, kdo směnky vyplnil, aniž by např. dále  prověřil a postavil najisto, zda k doplnění směnek jinou osobou nedošlo s  vědomím a srozuměním obviněného. Pro úplnost je ovšem na místě uvést, že by  mělo být postaveno na jisto rovněž to, zda obchodní společnost  VIOLA Leasing,  s.r.o., byla nositelem vyplňovacího práva k předmětným blankosměnkám. Pokud by  tomu tak nebylo (jmenovaná obchodní společnost by nositelem takového práva  nebyla) a obviněný s tím byl srozuměn a přesto takto vyplněné blankosměnky  použil jako pravé, mohlo by se jednat o trestný čin neoprávněného opatření,  padělání a pozměnění platebního prostředku podle § 234 odst. 3 alinea druhá.  

 Vzhledem k rozvedeným skutečnostem však nemůže závěr soudu druhého stupně o  naplnění skutkové podstaty trestného činu neoprávněného opatření, padělání a  pozměnění platebního prostředku podle § 234 odst. 3 alinea druhá, odst. 5 písm.  b) tr. zákoníku obviněným obstát.  

 Za této situace by bylo předčasné vyjadřovat se konkrétněji k otázce zavinění  (subjektivní stránky). Nejvyšší soud ovšem přesto považuje za vhodné stručně  konstatovat, že může obstát zjištění odvolacího soudu, podle něhož si obviněný  byl vědom toho, že poškození T.H., MUDr. I.Š., Ing. P. T.a J. Š.řádně a včas  hradili leasingové splátky jejich složením do soudní úschovy a že jeho  společnost nemá za těmito leasingovými nájemci pohledávky z titulu neuhrazených  leasingových splátek. Přitom z faktu, že dotyční poškození své závazky řádně  plnili, plyne, že nebyly splněny podmínky pro vyplnění blankosměnek, jež byly v  daných případech zajišťovacím instrumentem ve vztahu k jednotlivým leasingovým  smlouvám, resp. plnění povinností z nich vyplývajících jednotlivými  poškozenými.  

 Dále je vhodné znovu zmínit, že pokud by šlo o podvodné jednání ze strany  majitele blankosměnky, mohlo by se jednat při naplnění všech zákonných znaků o  trestný čin podvodu podle § 209 tr. zákoníku, a to případně ve stadiu pokusu či  přípravy.  

 Touto právní kvalifikací jednání obviněného se soudy dříve ve věci činné  zabývaly. Soud prvního stupně obviněného uznal vinným i zločinem podvodu podle  § 209 odst. 1, 5 tr. zákoníku ve stadiu pokusu podle § 21 odst. 1 tr. zákoníku.  Odvolací soud se ale s tímto právním posouzením neztotožnil. Dovodil, že nebylo  prokázáno, že by obviněný v posuzovaném případě se záměrem sebe nebo jiného  obohatit, a způsobit tak na cizím majetku škodu, jiného uváděl v omyl nebo  využil omylu jiného anebo jinému podstatné skutečnosti zamlčel. Vyloučeno totiž  bylo, aby obviněný svým jednáním popsaným ve výroku rozsudku soudu prvního  stupně vyvolal nebo využil omylu poškozených T. H., MUDr. I. Š., Ing. P. T. a  J. Š., kteří měli znalosti všech rozhodných okolností. Pokud jde o otázku, zda  se obviněný dopustil v souvislosti s uzavřením smluv o převodu cenných papírů  protiprávního jednání ke škodě svědka M. H., pak odvolací soud dospěl k  negativnímu závěru přesto, že obviněný svědka neinformoval o úhradě splátek  částí leasingových nájemců do soudní úschovy. Z výpovědi svědka totiž plyne, že  zatajení takové informace by zjevně nemělo vliv na jeho rozhodnutí o majetkové  dispozici, tj. zaplatit 2,000.000,- Kč na základě uzavřených smluv o převodu  cenných papírů. 

 Stran těchto závěrů odvolacího soudu v souvislosti s otázkou případného  naplnění skutkové podstaty zločinu podvodu podle § 209 tr. zákoníku ve stadiu  pokusu podle § 21 odst. 1 tr. zákoníku ovšem Nejvyšší soud připomíná, že na  podvodu mohou být zainteresovány celkem čtyři osoby: pachatel, osoba jednající  v omylu, osoba poškozená a osoba obohacená. Kromě pachatele může jít u  ostatních osob také o právnické osoby. Má-li být trestný čin podvodu spáchán s  využitím omylu (nebo neznalosti všech podstatných skutečností) právnické osoby,  musí jednat v omylu (resp. s uvedenou neznalostí) fyzická osoba, která je nebo  by byla v dané věci oprávněna učinit příslušný právní úkon spojený s majetkovou  dispozicí jménem právnické osoby nebo v jejím zastoupení (viz rozhodnutí č.  5/2002-I. Sb. rozh. tr.). Právě z těchto hledisek zůstaly hodnotící úvahy  odvolacího soudu neúplné. V souvislosti s tím se připomíná, že odvolací soud ve  svém rozhodnutí mj. konstatoval, že obviněný při uzavření smluv o převodu  směnek jednateli obchodní společnosti RS Konzult, s.r.o., M.H. zamlčel, že výše  specifikované směnky byly předtím neoprávněně vyplněny v rozporu se směnečnými  ujednáními o směnečné sumy v celkové výši 16.509.767,- Kč. Byť nelze označit za  vadný závěr odvolacího soudu, že tento svědek nebyl jednáním obviněného  poškozen, není možné přehlédnout, že již nebylo zkoumáno, zda v souvislosti s  tím, že byla zamlčena uvedená skutečnost, nedošlo k poškození jiných osob či  zda jiným osobám bezprostředně vznik škody nehrozil. V tomto směru lze  poznamenat, že za majetkovou dispozici oklamané osoby by bylo možné považovat  nejen vlastní koupi směnek, ale i jejich uplatnění vůči směnečným dlužníkům.  Přitom případným plněním z excesivně vyplněných blankosměnek by vznikla na  majetku směnečných dlužníků škoda. Za obohacení by pak bylo možno považovat  částku, kterou získal pachatel prodejem takových blankosměnek.        

 Vzhledem k rozvedeným skutečnostem Nejvyšší soud v neveřejném zasedání [§ 265r  odst. 1 písm. b) tr. ř.] podle § 265k odst. 1, 2 tr. ř. zrušil rozsudek  Vrchního soudu v Praze ze dne 28. 6. 2010, sp. zn. 6 To 38/2010, v bodě I. a  také další rozhodnutí na zrušenou část rozhodnutí obsahově navazující, pokud  vzhledem ke změně, k níž došlo zrušením, pozbyla podkladu. Podle § 265l odst. 1  tr. ř. pak Vrchnímu soudu v Praze přikázal, aby věc v potřebném rozsahu znovu  projednal a rozhodl.   

 Věc se tedy vrací do stadia řízení před soudem druhého stupně, který bude  povinen znovu rozhodnout o odvolání obviněného proti rozsudku soudu prvního  stupně. Jelikož napadené rozhodnutí bylo zrušeno jen v důsledku dovolání  podaného ve prospěch obviněného, nemůže v novém řízení dojít ke změně  rozhodnutí v jeho neprospěch (§ 265s odst. 2 tr. ř.). 

  P o u č e n í :	Proti rozhodnutí o dovolání není s výjimkou obnovy  řízení opravný prostředek přípustný (§ 265n tr. ř.). 

  V Brně dne 31. března 2011 

  Předseda senátu :  JUDr. Vladimír Veselý   

  

   
