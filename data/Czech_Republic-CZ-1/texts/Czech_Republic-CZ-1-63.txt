Soud: Nejvyšší soud 

 Spisová značka: 22 Cdo 2191/2002 

 Datum rozhodnutí: 7. 10. 2003 

 Typ rozhodnutí: ROZSUDEK 

  Heslo: Ochrana vlastnictví, Pozemní komunikace 

 Dotčené předpisy: § 126 odst. 1 předpisu č. 40/1964Sb. 

 Kategorie rozhodnutí: C 

  

  22 Cdo 2191/2002 

 ROZSUDEK 

 JMÉNEM REPUBLIKY 

 Nejvyšší soud České republiky rozhodl v senátě složeném z předsedy JUDr. Jiřího  Spáčila, CSc., a soudců Víta Jakšiče a JUDr. Marie Rezkové ve věci žalobce J.  H., zastoupeného  advokátem, proti žalovaným: 1) O. H., zastoupenému   advokátkou, a 2) obci V., zastoupené  advokátem, o zdržení se zásahu do  vlastnického práva k pozemkům, vedené u Okresního soudu ve Zlíně pod sp. zn. 9  C 250/96, o dovolání žalovaných proti rozsudku Krajského soudu v Brně ze dne 9.  srpna 2001, č. j. 13 Co 670/99-75, takto: 

 	Rozsudek Krajského soudu v Brně ze dne 9. srpna 2001, č. j. 13 Co  670/99-75, se zrušuje a věc se vrací tomuto soudu k dalšímu řízení. 

 				      O d ů v o d n ě n í : 

 Žalobce  se domáhal, aby žalovanému 1) byla uložena povinnost zdržet se vstupu  a vjezdu na pozemek p.č. 642/8 v katastrálním území V., v obci V., a aby  žalovanému 2) byla uložena povinnost zdržet se budování místní komunikace,  zasahující do parcel č. 642/8 a č. 642/3 tamtéž. Uvedl, že je vlastníkem  předmětných pozemků. Žalovaný 1) do jeho vlastnického práva neoprávněně  zasahuje tím, že část žalobcova pozemku užívá jako cestu, žalovaný 2) začal  budovat místní komunikaci vedoucí přes shora uvedené pozemky. Proto se žalobce  domáhal ochrany vlastnickou žalobou podle § 126 odst. 1 občanského zákoníku č.  40/1964 Sb., ve znění pozdějších předpisů (dále jen „ObčZ“). 

 Žalovaní navrhovali zamítnutí žaloby. Žalovaný 1) opíral svou obranu o tvrzení,  že cesta přes parcelu žalobce „vždy vedla“ a že ji užívali i  jiní občané obce.  Také žalovaný 2) uváděl, že tato cesta je užívána „od nepaměti“. Přesto na  sporných pozemcích žádnou komunikaci nebuduje a prozatím budovat nechce, neboť  není dosud vlastníkem sporných částí pozemku a vlastník (žalobce) s  rekonstrukcí cesty nesouhlasí. 

 Okresní soud ve Zlíně (dále jen „soud prvního stupně“) rozsudkem ze dne 10.  června 1998, č. j. 9 C 250/96-49, žalobu zamítl a rozhodl o nákladech řízení.  Soud prvního stupně vyšel ze skutkového zjištění, že přes pozemky žalobce vede  cesta, kterou užívají občané od nepaměti, a vlastníci pozemků v minulosti  užívání této cesty nebránili; teprve v roce 1986 byl zahájen soudní spor, který  však skončil tím, že právní předchůdce žalobce vzal návrh zpět. Žalovaný (resp.  jeho právní předchůdci) byl až do roku 1983 spoluvlastníkem sporných pozemků.  Již před účinností platného ObčZ bylo tedy vydrženo věcné právo cesty přes  pozemky žalobce. Toto právo nebylo zřízeno ve prospěch konkrétní osoby, a proto  nelze zakázat žalovanému 1), aby cestu užíval. Zamítnutí žaloby proti  žalovanému 2) odůvodnil soud prvního stupně tím, že nebylo prokázáno, že by do  vlastnického práva žalobce nějak zasahoval; pokud je jeho úkolem i udržování  komunikací v obci, není udržování cesty (zde soud prvního stupně zřejmě mínil  „cesty vedoucí po pozemku žalobce“) neoprávněným zásahem. 

 Na základě odvolání žalobce pak ve věci rozhodoval Krajský soud v Brně (dále  jen „odvolací soud“), který rozsudkem ze dne 9. srpna 2001, č.j. 13 Co  670/99-75, rozsudek soudu prvního stupně změnil tak, že žalobě vyhověl, a  rozhodl o nákladech řízení. Odvolací soud konstatoval, že žalovaný nemohl věcné  právo cesty nabýt vydržením, neboť až do roku 1983 měl, stejně jako jeho právní  předchůdci, právo užívat cestu jako spoluvlastník pozemku (a tedy nebyl  držitelem práva odpovídajícího věcnému břemeni k vlastní věci). Skutečnost, že  pozemek jako cestu užívají i jiní občané, je nevýznamná, neboť podmínky pro  vydržení práva je třeba posuzovat pro každou osobu samostatně a účinky vydržení  se týkají vždy jen konkrétního držitele. Proto pokud žalovaný užívá žalobcův  pozemek proti jeho vůli, neoprávněně zasahuje do jeho vlastnického práva.  Žalovaný 2) pak ještě před zahájením řízení provedl konkrétní práce na  zamýšlené cestě a byla provedena „nejméně příprava podloží v takové šíři, jíž  bylo zasaženo do pozemků žalobce“; v dalším období žalovaný 2) nic neučinil k  odstranění tohoto stavu. Naopak se snažil dosáhnout souhlasu žalobce s  pokračováním prací na komunikaci, ač si byl vědom nedořešených vlastnických  vztahů. Tak došlo k zásahu do vlastnictví žalobce, který trvá doposud, a proto  je jeho žaloba po právu. 

 Proti rozsudku odvolacího soudu podává žalovaný 1) dovolání. Pokud jde o  dovolací důvody, odkazuje na § 241 odst. 3 písm. c) a d) občanského soudního  řádu ve znění před novelou provedenou zákonem č. 30/2000 Sb. (dále jen „OSŘ“) s  tím, že rozhodnutí odvolacího soudu „vychází z nesprávných skutkových zjištění“  a spočívá na nesprávném právním posouzení věci. Namítá, že žalobce neprokázal,  že by dovolatel neoprávněně zasahoval do jeho vlastnického práva, vstupuje-li  nebo vjíždí-li na dotčený pozemek, neboť tak činí „od nepaměti“. Pozemek  užívají kromě něho i jiní záhumenkáři a pasekáři, neboť jde o jediný možný  přístup k jejich pozemkům. Připomíná ústní dohodu z roku 1983, že „cesta bude  společná“. Za správný pokládá názor soudu prvního stupně, že došlo k vydržení  práva cesty přes dotčený pozemek i přes skutečnost, že nedošlo k jeho  zaknihování. Toto věcné břemeno trvá do současnosti. Právní názor odvolacího  soudu nepokládá za správný. Navrhuje, aby dovolací soud zrušil rozsudek  odvolacího soudu a věc mu vrátil k dalšímu řízení. 

 Dovolání proti rozsudku odvolacího soudu, a to proti výrokům pod body II. a  III., podává i žalovaná 2) a rovněž uplatňuje dovolací důvody uvedené v § 241  odst. 3 písm. c) a d) OSŘ. Především namítá, že žalobce neprokázal naléhavý  právní zájem na podání zápůrčí žaloby.  Připomíná, že odvolací soud sice  konstatoval, že žalovaní svým jednáním zasáhli do vlastnických práv žalobce,  ale nezabýval se tím, zda tento zásah trvá nebo nadále hrozí. Z provedených  důkazů nevyplývá, že by dovolatelka žalobcovo vlastnické právo ohrozila nebo do  něho neoprávněně zasáhla, a do budoucna taková obava nehrozí. Připomíná zápis  technické komise z října 1994 ohledně prací na cestě, které by případně  pokračovaly až po vykoupení příslušných pozemků. Poukazuje na skutkové  okolnosti, konstatované soudem prvního stupně, týkající se úprav cesty a jejího  užívání, resp. její zamýšlené rekonstrukce. K té ale nedochází, protože obec  není vlastnicí pozemku a jeho vlastník s budováním cesty po dotčeném pozemku  nesouhlasí. Dovolatelka dále připomíná rozsudek Nejvyššího soudu sp. zn. 22 Cdo  2162/99 a odkazuje na něj. Navrhuje, aby dovolací soud zrušil rozsudek  odvolacího soudu a věc mu vrátil k dalšímu řízení. 

 Žalobce se k dovoláním žalovaných nevyjádřil.  

 Nejvyšší soud v řízení o dovolání postupoval podle procesních předpisů,  platných k 31. 12. 2000 (část dvanáctá, hlava první, bod 17 zák. č. 30/2000  Sb., tedy podle OSŘ ve znění před novelou, provedenou tímto zákonem) a po  zjištění, že dovolání je přípustné podle § 238 odst. 1 písm. a) OSŘ, že je  uplatněn dovolací důvod upravený v § 241 odst. 3 písm. d) OSŘ a že jsou splněny  i další náležitosti dovolání a podmínky dovolacího  řízení (zejména § 240 odst.  1, § 241 odst. 1 OSŘ), napadené rozhodnutí přezkoumal a zjistil, že dovolání  jsou důvodná. 

 Nesprávným právním posouzením se rozumí omyl soudu při aplikaci právních  předpisů na zjištěný skutkový stav. O mylnou aplikaci právních předpisů se  jedná, jestliže soud použil  jiný právní předpis, než  který měl správně  použít, nebo soud aplikoval  sice správný právní  předpis, ale nesprávně  jej  vyložil.  

 V občanském soudním řízení se uplatňuje zásada „iura novit curia“. Účastníci  nejsou povinni uplatněné nároky ani obranu proti nim  právně kvalifikovat,  neboť právní kvalifikace je věcí soudu. Musí však vždy uvést rozhodné  skutečnosti, které umožní soudu, aby nárok žalobce, případně obranu žalovaného,  právně kvalifikoval. Soud pak zkoumá, zda tvrzené skutečnosti lze podřadit pod  hypotézu některé právní normy tak, aby z dispozice této právní normy bylo možno  dovodit plnění (případně určení), požadované v žalobním petitu, případně  skutečnosti zabraňující žalobě vyhovět. V případě, že účastník vylíčí rozhodné  skutečnosti, o které opírá tvrzený nárok anebo obranu proti uplatněnému nároku,  avšak na tyto skutečnosti váže nesprávné právní následky, není soud právním  názorem účastníka vázán a je povinen posoudit věc podle těch právních norem,  které na tvrzený a zjištěný skutkový stav dopadají.  

 V dané věci žalovaní od počátku opírali obranu proti uplatněnému nároku na  ochranu vlastnického práva k pozemku, který je užíván jako cesta, o tvrzení, že  tento pozemek slouží jako cesta i dalším občanům obce a je jako cesta užíván  „od nepaměti“. Soud prvního stupně na základě provedeného dokazování dospěl k  závěru, že jde o tvrzení pravdivé; věc pak právně kvalifikoval tak, že již v  minulosti „došlo k vydržení“ práva cesty, které však nebylo zřízeno ve prospěch  „konkrétní osoby“, a proto svědčí i žalovanému 1). Odvolací soud však správně  uvedl, že vydržet věcné právo (v současnosti právo odpovídající věcnému  břemeni) cesty je možné jen pro konkrétní osoby, které byly oprávněnými  držiteli tohoto práva, nikoliv pro osoby blíže neurčené. To vyplývá jak z  povahy věci, tak i z § 151n odst. 1 ObčZ v platném znění, podle kterého jsou  práva odpovídající věcným břemenům spojena buď s vlastnictvím určité  nemovitosti, nebo patří určité osobě; prakticky stejné ustanovení měl i  občanský zákoník č. 141/1950 Sb. (§ 167) a tato zásada se uplatňovala i v  obecném občanském zákoníku z roku 1811 (srov. § 472 a násl.). Až potud je  právní názor odvolacího soudu správný. 

 Ve stále použitelném rozhodnutí  ze dne 1. února 1938, sp. zn. Rv 421/37,  publikovaném nyní  v ASPI pod č. 8514 (JUD), uvedl Nejvyšší soud, že z  toho,  že se po určitém pozemku kdokoliv prochází, nelze vyvozovat výkon služebnosti   pro obec, nýbrž jen  výkon obecného (veřejného) užívání. I když bylo v řízení  zjištěno, že sporná cesta je od nepaměti používána veřejností, soudy se  otázkou, zda nejde o účelovou komunikaci, ke které vzniklo právo obecného  užívání, vůbec nezabývaly. Účelovou komunikací je pozemní komunikace, která  splňuje znaky uvedené v § 7 odst. 1 zákona č. 13/1997 Sb., o pozemních  komunikacích, a to i v případě, že o charakteru této pozemní komunikace nebylo  vydáno správní rozhodnutí. Veřejnou cestou – účelovou komunikací - se pozemek v  soukromém vlastnictví stává věnováním. Je-li cesta věnována obecnému užívání,  nemůže mu být odňata soukromoprávní dispozicí vlastníkovou. Potíže činí důkaz  veřejnosti starých cest, užívaných od nepaměti; v těchto případech starší  judikatura vycházela z domněnky věnování, bylo-li prokázáno, že cesty bylo  užíváno trvale z naléhavé potřeby komunikační. Byla-li tedy cesta od nepaměti  veřejně užívána z naléhavé komunikační potřeby, jde o účelovou komunikaci.  Účelová komunikace může vést přes pozemek v soukromém vlastnictví; nejde-li o  pozemní komunikaci v uzavřeném prostoru nebo objektu, který slouží potřebě  vlastníka nebo provozovatele uzavřeného prostoru nebo objektu (srov. § 7 odst.  2 zákona o pozemních komunikacích), je účelová komunikace veřejně přístupná a  uplatní-li vlastník pozemku proti osobě užívající tuto komunikaci negatorní  vlastnickou žalobu, může se žalovaný úspěšně bránit námitkou, že žalobcův  pozemek užívá jako cestu z titulu práva obecného užívání účelové komunikace (k  právu obecného užívání účelové komunikace viz rozsudek Nejvyššího soudu České  republiky ze dne 15. 11. 2000, sp. zn. 22 Cdo 1868/2000, publikovaný v Právních  rozhledech, ročník 2001, č. 2, dále  rozhodnutí publikovaná v Souboru  rozhodnutí Nejvyššího soudu pod č. C 551, C 1184, C 1388; souhrnně a podrobněji  viz práci Ochrana vlastnictví a držby v občanském zákoníku, C. H. Beck, Praha  2002, s. 111 a násl., a literaturu a judikaturu tam uvedenou. K právu obecného  užívání srov. Hendrych, D. a kol.: Správní právo. Obecná část. C. H. Beck Praha  2001, s. 177 a násl.).). 

 Pokud tedy odvolací soud změnil rozsudek soudu prvního stupně tak, že žalobu  zamítl, aniž se zabýval otázkou, zda na sporném pozemku není účelová  komunikace, spočívá jeho rozhodnutí na nesprávném právním posouzení věci a je  tak dán dovolací důvod, uvedený v § 241 odst. 3 písm. d) OSŘ. 

 Odvolací soud vyhověl žalobě v části, ve které byla uložena druhému žalovanému  povinnost zdržet se budování místní komunikace zasahující do žalobcových  pozemků proto, že žalovaný 2) ještě před zahájením řízení provedl konkrétní  práce na zamýšlené cestě a byla provedena „nejméně příprava podloží v takové  šíři, jíž bylo zasaženo do pozemků žalobce“; v dalším období žalovaný 2) nic  neučinil k odstranění tohoto stavu. Naopak se snažil dosáhnout souhlasu žalobce  s pokračováním prací na komunikaci, ač si byl vědom nedořešených vlastnických  vztahů. Tak došlo k zásahu do vlastnictví žalobce, který trvá doposud, a proto  je jeho žaloba po právu. Ani tato úvaha odvolacího soudu není správná. Domáhá- li se žalobce negatorní žalobou, aby vlastníkovi byla uložena povinnost zdržet  se jeho rušení ve výkonu vlastnického práva, je předpokladem pro vyhovění  takové žalobě, že rušení ke dni vyhlášení rozsudku trvá; předpokladem pro  vyhovění žalobě na uložení povinnosti zdržet se budování komunikace je, že tato  komunikace je budována. V rozsudku Nejvyššího soudu ze dne  12. 4. 1999, sp.  zn.  2 Cdon 1626/96, publikovaném v Soudních rozhledech č.  7/1999, se uvádí,  že „zákaz neoprávněného rušení vlastníka věci podle § 126 odst. 1 ObčZ   přichází v  úvahu tam,  kde neoprávněné  rušení vlastníka ze strany  rušitele  trvá,  resp. pokračuje,  anebo tam,  kde sice již přestalo,  avšak  existuje   konkrétní  nebezpečí  jeho opakování v budoucnu. Samotný, i když  vyslovený,  záměr s takovou neoprávněnou činností začít,  nemůže opodstatňovat žalobu na   zdržení se rušivé činnosti, jestliže k ní zatím nedošlo“. Podle R 65/1972 „není  vyloučeno úspěšné uplatnění zápůrčí žaloby i po jediném činu, který nezanechal  následky, protože nelze vyloučit, že by žalobci nehrozilo opakování takového  činu“. Dále se zde  uvádí,  že negatorní „žalobou je možné se v zásadě domáhat  zákazu zásahů už vykonaných, které trvají anebo  jejichž opakování hrozí“. 

 V projednávané věci odvolací soud dospěl k závěru, že žalovaný 2) před  zahájením řízení do vlastnického práva žalobce k pozemku zasáhl a tento zásah  neodstranil. K tomu je třeba uvést, že vzhledem k tomu, že žalobce se nedomáhal  odstranění následků tohoto neoprávněného zásahu, ale zdržení se dalších zásahů,  nebyla tato skutečnost pro posouzení věci rozhodující. Žalobě by bylo možno  vyhovět za předpokladu, že by bylo zjištěno, že žalovaný 2) vážně zamýšlí v  budování komunikace přes nesouhlas žalobce pokračovat. Žalovaný však v průběhu  řízení prohlašoval, že v budování komunikace na pozemcích žalobce nepokračuje  právě pro nesouhlasný postoj žalobce jako vlastníka pozemků, a soudy v  nalézacím řízení ani neučinily skutková zjištění, že by budování komunikace  pokračovalo. To, že tento žalovaný  se snažil dosáhnout souhlasu žalobce s  pokračováním prací na komunikaci, ač si byl vědom nedořešených vlastnických  vztahů, mu nelze v tomto řízení přičítat k tíži, pokud nedal najevo, že v  zásahu bude pokračovat bez ohledu na případný nesouhlas žalobce. Skutečnost, že  někdo žádá vlastníka pozemku o souhlas s provedením prací na jeho pozemku, není  zásahem do vlastnického práva a dokonce ani vyhrožováním takovým zásahem.  Taková žádost ani ve spojení s předchozím neoprávněným zásahem, od kterého již  uplynula delší doba, není důvodem k poskytnutí soudní ochrany tomu, komu je  určena. I v této části tak spočívá rozsudek odvolacího soudu na nesprávném  právním hodnocení věci, jejíž posouzení se neobejde bez zjištění, zda sporná  cesta není účelovou komunikací a v záporném případě zda žalovaný 2) hodlá  komunikaci na pozemcích ve vlastnictví žalobce budovat bez jeho  souhlasu  (pokud tak již nečiní). 

 Z uvedeného je zřejmé, že dovolání je důvodné. Proto nezbylo, než  rozhodnutí  odvolacího soudu zrušit (§ 243b odst. 1 OSŘ , věta za středníkem) a věc vrátit  tomuto soudu k dalšímu řízení (243b odst. 2 OSŘ).  

 	Proti tomuto rozhodnutí není opravný prostředek přípustný.  

 V Brně dne 7. října 2003 

 JUDr. Jiří Spáčil, CSc., v. r. 

 předseda senátu 

 	  
