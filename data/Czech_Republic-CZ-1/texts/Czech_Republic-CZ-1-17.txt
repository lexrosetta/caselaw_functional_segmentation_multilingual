č. j. 5 As 75/2009 - 78 

 ČESKÁ REPUBLIKA R O Z S U D E K 

 J M É N E M   R E P U B L I K Y 

 Nejvyšší správní soud rozhodl v senátě složeném z předsedkyně JUDr. Lenky Matyášové a soudců JUDr. Ludmily Valentové a JUDr. Jakuba Camrdy v právní věci žalobce: Ing. T. M., zast.  advokátem  JUDr.  Martinem  Řezáčem,  se  sídlem  AK  Nad  Štolou  18,  Praha  7,  proti žalovanému:  Ministerstvo  zemědělství  -  Ústřední  pozemkový  úřad,  se  sídlem  Těšnov  17, Praha 1, o kasační stížnosti žalobce proti usnesení Městského soudu v Praze ze dne 31. 8. 2009, č. j. 11 Ca 24/2009 - 56, 

 Usnesení  Městského  soudu  v  Praze  ze  dne  31. 8. 2009,  č.  j.  11  Ca  24/2009  -  56,             

 s e   z r u š u j e   a věc   s e   v r a c í   tomuto soudu k dalšímu řízení. 

 t a k t o : 

  

  

  O d ů v o d n ě n í : 

 Kasační stížností se žalobce (dále „stěžovatel“) domáhá zrušení výše označeného usnesení městského  soudu  v Praze  (dále  „městský  soud“),  kterým  byla  odmítnuta  žaloba  podaná  proti rozhodnutí žalovaného ze dne 24. 11. 2008, č. j. 37704/08-13300; tímto bylo zamítnuto odvolání stěžovatele  ve  věci  nahlédnutí  do  správního  spisu  stran  restituce  pozemku  p.  č.  1437/22 v k. ú. Dobříš.  Městský  soud  žalobu  odmítl  z důvodu,  že  se  jedná  o  správní  rozhodnutí procesního  charakteru,  resp.  úkon  úřadu,  kterým  se  upravuje  vedení  řízení  před  správním úřadem; je proto ze soudního přezkumu vyloučeno. Stěžovatel s tímto právním názorem soudu nesouhlasí,  neboť  má  za  to,  že  soud  zjevně  nerozlišil  charakter  nahlížení  do  správního  spisu, který je odlišný u osob, které jsou účastníky řízení (a kde lze souhlasit s názorem, že rozhodnutí je procesního charakteru) a u osob, které účastníky daného správního řízení nejsou, resp. nebyly (kde  se  však  jedná  o  posouzení  jejich  -  od  předchozího  případu  odlišného  -  práva,  které  není charakteru  procesního,  jímž  se  upravuje  vedení  řízení,  nýbrž  lze  říci  charakteru  hmotně- právního). V daném případě bylo restituční řízení vedeno bez účasti stěžovatele, a proto je třeba jeho  žádost  o  nahlédnutí  do  spisu  posuzovat  toliko  z druhého  pohledu.  Stěžovatel  v této souvislosti  odkazuje  na  rozsudky  Nejvyššího  správního  soudu  č.  j.  2  As  38/2007  -  78  nebo 5 A 12/2002  -  91,  kdy  ve  shodných  případech  soud  věc  přezkoumal  meritorně.  Stěžovatel navrhuje  s přihlédnutím  k výše  uvedeným  důvodům,  aby  Nejvyšší  správní  soud  napadené usnesení městského soudu zrušil a věc mu vrátil k dalšímu řízení. 

 Žalovaný  vyslovil  s postupem  městského  soudu  souhlas  a  navrhl  zamítnutí  kasační stížnosti. 

 Kasační stížnost je důvodná. 

 Je-li předmětem řízení před kasačním soudem rozhodnutí, kterým byl návrh stěžovatele správním soudem prvního stupně odmítnut, zde z důvodu kompetenční výluky dle § 70 písm. c) zákona  č.  150/2002  Sb.,  soudní  řád  správní  (dále  „s.  ř.  s.“),  přichází  v úvahu  důvod  kasační stížnosti dle § 103 odst. 1 písm. e) s. ř. s.  

 Nejvyššímu  správnímu  soudu  proto  v dané  věci  nepřísluší  přezkoumávat,  zda  správní orgán  postupoval  v souladu  se  zákonem,  odmítl-li  stěžovateli  nahlédnout  do  správního  spisu, tedy  ani  to,  zda  a  jak  zhodnotil  stěžovatelem  uplatněný  důvod,  pro  který  hodlal  do  spisu nahlédnout, tím méně, zda stěžovateli náleželo postavení účastníka řízení v předchozím správním řízení či nikoli. Nejvyšší správní soud se může zabývat toliko tím, zda městský soud postupoval v souladu se zákonem, odmítl-li návrh stěžovatele, aniž by jej věcně přezkoumal. 

 Městský  soud  své  rozhodnutí  odůvodnil  tím,  že  napadeným  správním  rozhodnutím nebylo jednáno o veřejném subjektivním právu stěžovatele. Konstatoval přitom, že napadeným rozhodnutím  žalovaný  pouze  potvrzoval  správnost  procesního  postupu  správního  orgánu; rozhodnutí,  kterým  nebylo  stěžovateli  umožněno  nahlédnout  do  spisu  je  rozhodnutím,  kterým se upravuje vedení řízení, i přesto, že je přezkoumatelné vyšším správním orgánem v odvolacím řízení. Městský soud tedy dospěl k závěru, že žaloba je dle § 68 písm. e) s. ř. s. nepřípustná, neboť se  stěžovatel  domáhal  přezkoumání  rozhodnutí,  které  je  dle  §  70  písm.  c)  s.  ř.  s.  ze  soudního přezkoumání vyloučeno, neboť se jedná o úkon správního orgánu, jímž se upravuje vedení řízení před správním úřadem. 

 Nejvyšší správní soud se s názorem městského soudu neztotožňuje. 

 Podle § 38 odst. 1 zákona č. 500/2004 Sb., správní řád, mají účastníci a jejich zástupci právo nahlížet do spisu, a to i v případě, že je rozhodnutí ve věci již v právní moci. Z uvedeného vyplývá,  že  právo  nahlížet  do  spisu  trvá  jak  v průběhu  řízení  na  prvním  i  druhém  stupni,  tak i v případě, kdy je řízení pravomocně ukončeno. 

 Právo  nahlížet  do  spisu  tedy  není,  a  to  ani  pro  účastníky  řízení,  resp.  jejich  zástupce, koncipováno  toliko  jako  dílčí  procesní  právo,  které lze  uplatnit  toliko  v rámci  konkrétního probíhajícího  řízení  a  pouze  v souvislosti  s  ním,  tedy  jako  právo  seznámit  se  s  dosavadním průběhem konkrétního řízení, shromážděnými důkazy či jinými podklady pro rozhodnutí. Pouze v případě  probíhajícího  řízení  by  bylo  lze,  dle  názoru  Nejvyššího  správního  soudu,  souhlasit se závěrem,  který  městský  soud  učinil,  tedy,  že  v případě  nahlížení  do  spisu  se  jedná  o  úkon správního orgánu, jímž se upravuje vedení řízení (viz např. usnesení NSS ze dne 26. 6. 2003, č. j. 6 A 164/2002 - 8, příst. na www.nssoud.cz). Účastníkovi řízení je tímto procesním prostředkem dávána  možnost  uplatnit  další  procesní  práva,  především  právo  vyjádřit  se  k dosud shromážděným  důkazům  či  jiným  podkladům  pro  rozhodnutí,  případně  navrhnout  jejich doplnění,  tedy  mít  možnost  uplatňovat  celý  souhrn  procesních  práv,  která  mají  zaručit  vedení spravedlivého  procesu,  jak  je  garantován  čl.  36  odst.  1  Listiny  základních  práv  a  svobod (viz srovnej  obdobně rozsudek  Nejvyššího  správního  soudu  ze  dne  31.  3.  2010, č. j. 5 Afs 33/2009 - 43, příst. na www.nssoud.cz).  

 Ne tak tomu však je v případě, kdy správní orgán již řízení ukončil, resp. není vedeno žádné správní řízení ve věci a ten, kdo byl účastníkem řízení, požádá o nahlédnutí do spisu. 

 Vedle účastníků řízení a jejich zástupců umožní správní orgán dle § 38 odst. 2 správního řádu nahlédnout do spisu též jiným osobám, ovšem jen tehdy, prokáží-li právní zájem nebo jiný vážný  důvod  a  nebude-li  tím  porušeno  právo  některého  z účastníků,  popř.  dalších  dotčených osob anebo veřejný zájem. 

  Podle  odstavce  pátého  cit.  ustanovení  odepřel-li  správní  orgán  osobě  nahlížet  do  spisu nebo jeho části, vydá o tom usnesení, které se oznamuje pouze této osobě. 

 Právní  úprava  tedy  zakotvuje  veřejné  subjektivní  právo  (právo  na  poskytnutí  určitých informací)  tedy  i  pro  případ,  kdy  jiná  osoba,  než  účastník  řízení,  resp.  jeho  zástupce,  prokáže odůvodněnost  svého  požadavku.  Příslušný  správní  orgán,  který  vede  správní  spis,  za splnění stanovených  podmínek  může  zpřístupnit  tento  spis  i  třetím  osobám,  tedy  nejen  účastníkům správního  řízení.  Jedná  se  tedy  o  svého  druhu  samostatné  procesní  právo  osoby  odlišné od účastníka řízení, o němž se rozhoduje v samostatném správním řízení, na něž se nepochybně vztahuje správní řád. V rámci správního řízení, které je zahájeno na návrh jiné osoby uplatňující právo  na  nahlížení  do spisu,  správní  orgán  pak  nejen  zkoumá,  zda  taková  osoba  prokázala důvodnost  svého  požadavku,  ale  z  hlediska  dodržení  povinnosti,  aby  nahlédnutím do dokumentace  nebylo  porušeno  státní,  hospodářské  či  služební  tajemství  nebo  zákonem uložená či uznaná povinnost mlčenlivosti, také musí zjišťovat, zda a v jakém rozsahu může být spis  zpřístupněn  k  nahlédnutí.  Pokud  správní  orgán  po  takto  provedeném  správním  řízení dospěje k závěru, že právo na zpřístupnění spisu navrhovatel nemá, event. že toto právo může realizovat v omezeném rozsahu, vyjádří to ve svém rozhodnutí. 

 Nejvyšší správní soud na tomto místě považuje za vhodné zmínit, zda, případně do jaké míry  a  ve  vztahu  k jakému  okruhu  osob,  je ústavní  právo  na  informace  obsažené  ve  správním spise provedeno také obecným zákonem č. 106/1999 Sb., o svobodném přístupu k informacím, ve znění pozdějších předpisů (dále jen „zákon o svobodném přístupu k informacím“). Dle názoru Nejvyššího  správního  soudu  pro  širší  pojetí  ústavně  garantovaného  práva  na  informace  –  zde práva nahlížet do správního spisu - svědčí samotná dikce § 38 odst. 2, která přiznává oprávnění nahlédnout  do  spisu  i  jiným  osobám  od  účastníků  řízení  odlišných.  Dle  názoru  Nejvyššího správního soudu nejsou zákon o svobodném přístupu k informacím a správní řád bezvýhradně ve  vzájemně  podmíněném  vztahu,  resp.  ve  vztahu  speciality  (viz  např.  rozsudek  NSS  ze  dne 22. 7. 2005, č. j. 5 As 7/2004 - 53). Zákon o svobodném přístupu k informacím např. na rozdíl od  správního  řádu  nevyžaduje  prokázání  důvodnosti  požadavku  na  poskytnutí  informace, na druhou  stranu  však  možnost  poskytnutí  informací  je  limitována  zákonnými  výlukami (např. zákon o ochraně osobních údajů, apod.). 

 Od  práva  na  informace  náležejícího  vybrané  skupině  osob,  tj.  účastníkům  řízení,  jejich zástupcům a ostatním osobám, které  prokáží oprávněný zájem ve smyslu § 38 odst. 1, resp. 2 správního řádu, je třeba odlišit obecné právo vyplývající ze zákona č. 106/1999 Sb., o svobodném přístupu k informacím, tj. obecné právo na informace, které přísluší všem a podléhá omezením stanoveným  pouze  a  jedině  zákonem.  Ustanovení  §  38  odst.  2  správního  řádu,  podmiňující možnost  přístupu  k  informacím  obsaženým  ve  správním  spise  tím,  že  žadatel  o  informaci správnímu orgánu prokáže odůvodněnost svého požadavku, není možné chápat tak, že omezuje možnosti obecného poskytování informací podle zákona o svobodném přístupu k informacím. 

 Rozhoduje-li správní orgán v intencích výše citovaného ustanovení, rozhoduje rovněž o veřejném subjektivním právu žadatele. 

 Závěr,  který  učinil  městský  soud  v nyní  posuzované  věci,  s přihlédnutím  k výše uvedenému  vůbec  nepřichází  v úvahu,  neboť  tu  není  žádné  jiné  řízení  (než  samotné  řízení o žádosti  stěžovatele  nahlédnout  do  spisu),  jehož  vedení  by  mohlo  být  žalobou  napadeným rozhodnutím upravováno.  

 Vzhledem  k výše  uvedenému  je  tedy  zřejmé,  že  rozhodnutí  krajského  soudu,  jímž  byla žaloba proti rozhodnutí žalovaného odmítnuta pro nepřípustnost, nemůže obstát. Městský soud měl proto přezkoumat rozhodnutí žalovaného in meritum, tzn. přezkoumat, zda správní orgán důvodně shledal nenaplnění podmínek na straně stěžovatele pro umožnění nahlédnutí do spisu, jakož i to, zda své úvahy, kterými byl veden, přezkoumatelným způsobem vyjádřil v odůvodnění svého rozhodnutí.  

 Nejvyšší správní soud shledal kasační stížnost důvodnou a v souladu s § 110 odst. 1 s. ř. s. usnesení  městského  soudu  zrušil  a  věc  mu  vrátil  k  dalšímu  řízení.  V něm  bude  městský  soud vázán  právním  názorem  Nejvyššího  správního  soudu  vysloveným  v tomto  rozsudku  (§  110 odst. 3 s. ř. s.).  

 O  náhradě  nákladů  řízení  o  kasační  stížnosti  rozhodne  Krajský  soud  v Hradci  Králové 

 v novém rozhodnutí (§ 110 odst. 2 s. ř. s.). 

 P o u č e n í : Proti tomuto rozsudku   n e j s o u   opravné prostředky přípustné (§ 53 odst. 3,                         § 120 s. ř. s.). 

 V Brně dne 4. června 2010 

 JUDr. Lenka Matyášová 

         předsedkyně senátu 

  

  
