 

 4 Azs 92/2014 - 21 

 Nejvyšší správní soud rozhodl v senátě složeném z předsedy JUDr. Jiřího Pally a soudců Mgr. Aleše Roztočila a JUDr. Dagmar Nygrínové v právní věci žalobce: Z. X., zast. Mgr. Ilonou Sedlákovou,  advokátkou,  se  sídlem  Příkop  8,  Brno,  proti  žalovanému:  Ministerstvo  vnitra, se sídlem  Nad  Štolou  3,  Praha  7,  v řízení  o kasační  stížnosti  žalovaného  proti rozsudku Městského soudu v Praze ze dne 8. 4. 2014, č. j. 11 A 10/2012 - 76, 

 Kasační stížnost   s e   z a m í t á . 

 Žádný z účastníků   n e m á   právo na náhradu nákladů řízení o kasační stížnosti. 

  

 ČESKÁ REPUBLIKA 

 R O Z S U D E K 

 J M É N E M   R E P U B L I K Y 

  

  

  

  

  

  

  t a k t o : 

 O d ů v o d n ě n í : 

 Přehled dosavadního řízení 

  

  

 [1] Žalobce  podal  dne  19.  1. 2012  u  Městského  soudu  v Praze  žalobu  na  ochranu  proti nezákonnému zásahu, kterého se měl žalovaný dne 21. 12. 2011 dopustit tím, že zadržel jeho cestovní doklad.  

 [2]  Městský soud  v Praze  rozsudkem  ze  dne 25.  6.  2013,  č. j. 11 A 10/2012  –  39, žalobu zamítl a rozhodl dále, že žádný z účastníků nemá právo na náhradu nákladů řízení.  

 [3] 

 Proti tomuto rozsudku podal žalobce včas kasační stížnost. 

 [4] Nejvyšší správní soud rozsudkem ze dne 22. 11. 2013, č. j. 4 Aps 6/2013  – 37, zrušil rozsudek Městského soudu v Praze ze dne 25. 6. 2013, č. j. 11 A 10/2012 – 39, a věc mu vrátil k dalšímu  řízení. S ohledem  na  zjištěný  skutkový  stav  a  znění  relevantních  ustanovení  zákona č. 326/1999  Sb.,  o  pobytu  cizinců  na  území  České  republiky  a  o  změně  některých  zákonů, ve znění  pozdějších  předpisů  (dále  jen  „zákon  o  pobytu  cizinců“)  totiž  dospěl  k závěru, že v posuzované věci zjevně nebyly dány zákonem č. 326/1999 Sb., o pobytu cizinců stanovené podmínky k tomu, aby žalovaný byl oprávněn zadržet, resp. zabavit stěžovateli cestovní doklad. Nejvyšší správní soud proto dospěl k závěru, že postup žalovaného (zadržení cestovního dokladu stěžovatele jeho zástupkyni) byl v posuzované věci nezákonným zásahem ve smyslu § 82 s. ř. s. 

 [5]  Městský soud v Praze následně rozsudkem ze dne 8. 4. 2014, č. j. 11 A 10/2012  – 76, výrokem  I.  rozhodl,  že  postup  žalovaného  spočívající  v zadržení cestovního  dokladu  žalobce a jeho  nepředání  zmocněné  zástupkyni žalobce  byl  nezákonným  zásahem, výrokem  II.  žalobu v části, v níž se žalobce domáhal vyslovení zákazu pokračovat v zadržování cestovního dokladu žalobce  zamítl  a  výrokem  III.  žalovanému  uložil  povinnost  zaplatit  žalobci  náhradu  nákladů řízení ve výši 10.200,-Kč ve lhůtě 30 dnů od právní moci rozsudku k rukám jeho zástupkyně. Městský soud při opětovném posouzení věci v souladu s § 110 odst. 4 zákona č. 150/2002 Sb., soudní řád správní (dále jen „s. ř. s.“) vycházel z právního názoru, který zaujal Nejvyšší správní soud  ve shora  uvedeném  rozsudku  a  deklaroval,  že  postup  žalovaného, spočívající v zadržení cestovního  dokladu  žalobce a  jeho  nepředání  zmocněné zástupkyni  žalobce,  byl  nezákonným zásahem.  

  [6] V části,  v níž  se  žalobce  domáhal  toho,  aby  soud  zakázal  žalovanému  pokračovat v zadržování jeho cestovního dokladu, městský soud neshledal žalobu důvodnou a zamítl ji. Bylo totiž  prokázáno,  že  žalovaný  nemůže  pokračovat  v zadržování  cestovního  dokladu  žalobce, neboť tento cestovní doklad již nemá ve své dispozici, protože jej předal zastupitelskému úřadu domovského státu žalobce.  

 [7] Proti  tomuto  rozsudku  městského  soudu  podal  žalovaný  (dále  též  „stěžovatel“)  včas kasační stížnost, v níž namítal jeho nezákonnost z důvodu uvedeného v § 103 odst. 1 písm. a) s. ř. s. a brojil proti výrokům I. a III. tohoto rozsudku.  Stěžovatel namítal, že Nejvyšší správní soud v rozsudku ze dne 22. 11. 2013, č. j. 4 Aps 6/2013 – 37, z jehož závěrů vycházel městský soud v kasační stížností napadeném rozsudku, v  rozporu s čl. 1 odst. 2 Ústavy ČR nerespektoval mezinárodní  zásadu  nevměšování.  Poukázal  v této  souvislosti  na  skutečnost,  že  většina  států (včetně  ČR)  označuje  cestovní  doklady  za  vlastnictví  státu  a  vyjádřil  přesvědčení,  že  pouze oprávněný držitel s nimi může disponovat, a to bez jakéhokoliv prostředníka. Podle stěžovatele také § 32 a násl. zákona č. 329/1999 Sb., o cestovních dokladech vylučuje předání cestovního dokladu  třetí  osobě  a  to  bez  jakýchkoliv  výjimek  (není  tedy  možno  jej  předat  ani  osobě, jíž je vystavena  oprávněným  držitelem  cestovního  dokladu  plná  moc).  Za  důležité  stěžovatel označil  to,  jakým  způsobem  upravuje  nakládání  s cestovními  doklady  právo  oprávněného vlastníka  cestovního  dokladu,  tj.  právní  řád  Čínské  lidové  republiky.  Nejvyšší  správní  soud se podle stěžovatele mýlí, pokud v rozsudku ze dne ze dne 22. 11. 2013, č. j. 4 Aps 6/2013 – 37, dospěl k závěru, že jej v tomto konkrétním případě nezajímá čínská právní úprava. Jednání ČR spočívající v předání cestovního dokladu neoprávněnému držiteli představuje podle stěžovatele porušení  zásady  nevměšování,  zásah  do  vnitřních  záležitostí  cizího  státu  a  nerespektování výlučného práva Čínské lidové republiky (dále též  „ČLR“) nakládat se svým majetkem. V této souvislosti stěžovatel poukázal na skutečnost, že zákon o cestovních pasech ČLR v § 2 zakazuje organizacím  i  jednotlivcům  cestovní  pas  přenechávat.  Čínské  právo,  stejně  jako  právo  české vylučuje, aby byl cestovní pas vydán někomu jinému, než je jeho vlastník, tj. stát, zastoupený příslušnými  úřady  a  oprávněný  držitel,  jímž  je  v tomto  případě  žalobce.  Také  v samotném cestovním pasu ČLR je jasně uvedena povinnost držitele pasu nepropůjčovat jej jiným osobám a není zde ani výjimka pro právní zástupce či další zmocněné osoby, jak se podle stěžovatele snaží dovodit čtvrtý senát Nejvyššího správního soudu ve věci sp. zn. 4 Aps 6/2013.  

 [8] Stěžovatel  vyjádřil  přesvědčení,  že  postupoval  v souladu  s mezinárodními  závazky  ČR, když nepředal cestovní doklad třetí osobě, která není ani majitelem, ani oprávněným držitelem cestovního  dokladu  cizince.  Závěr  Nejvyššího  správního  soudu,  že  stěžovatel  nebyl  oprávněn zadržet  či  zabavit  cestovní  doklad  cizince  postrádá  podle  stěžovatele  oporu  v realitě,  neboť stěžovatel cestovní doklad cizince, žádajícího o povolení k přechodnému pobytu na území ČR nezadržel  ani  nezabavil,  ale  toliko  jej  odmítl  předat  třetí  osobě,  která  není  jeho  majitelem či oprávněným  držitelem.  Podle  stěžovatele  neobstojí  ani  závěr  Nejvyššího  správního  soudu, že v důsledku  postupu žalovaného  by  se  nemohla vyřizovat  víza či  povolení k pobytu,  jelikož adresáty, jimž je v těchto řízeních cestovní doklad poskytnut, jsou státní orgány, nikoli soukromá osoba, jako v daném případě a navíc jim cestovní pas poskytuje  oprávněný držitel a jen jemu je poté  cestovní  doklad  vrácen.  Stěžovatel  tak  má  za  to,  že  postupoval  jediným  možným zákonným způsobem, když se nejprve pokusil předat cestovní doklad získaný od neoprávněného držitele  jeho  oprávněnému  držiteli  (žalobci).  Prostřednictvím  právní  zástupkyně  byl  stěžovatel informován  o  tom,  že  si  má  do  29.  12.  2011  cestovní  doklad  osobně  vyzvednout,  jinak bude předán  vlastníkovi,  tj.  Čínské  lidové  republice.  Vzhledem  k tomu,  že  si  žalobce  svůj cestovní doklad ve stanovené lhůtě nevyzvedl, žalovaný  podle § 107 odst. 1 zákona o pobytu cizinců  cestovní  doklad  odeslal  Ředitelství  služby  cizinecké  policie,  která  jej  předala  jeho vlastníkovi, prostřednictvím zastupitelského úřadu ČLR v Praze. Stěžovatel nesouhlasil (označil jej za restriktivní) s výkladem pojmu „získá“, jímž 4. senát Nejvyššího správního soudu ve věci sp. zn. 4 Aps 6/2013, podložil svůj výklad o neaplikovatelnosti uvedeného ustanovení. 

 [9] Stěžovatel dále upozornil na zásadu, že správní orgány mohou činit jen to, co jim zákon výslovně ukládá, vyplývající z čl. 2 odst. 3 Ústavy ČR. Uvedl, že mu není známo žádné ustanovení zákona, z nějž by vyplývala povinnost správního orgánu předávat cestovní doklady cizinců třetím osobám. Závěr Nejvyššího správního soudu ve věci sp. zn. 4 Aps 6/2013, že žalobce měl svůj cestovní  doklad  stále  ve  své  moci  a  disponoval  jím,  přestože  jej  fakticky  předal  své  právní zástupkyni a neměl ho ve své dispozici, odůvodněný tím, že cestovní pas „své zástupkyni pouze svěřil  a  ta  byla  oprávněna  s ním  nakládat  pouze  stěžovatelem stanoveným  způsobem“  označil stěžovatel za pozoruhodné scholastické cvičení, odporující však elementárním právním zásadám a vytvářejícím právní fikci nemající oporu v platném právu. S ohledem na neexistenci právního podkladu  pro  předání  cestovního  dokladu  žalobce jeho  zástupkyni  bylo  vyloučeno, aby jí stěžovatel tento cestovní doklad předal.  

 [10]  V další  kasační  námitce  stěžovatel  uvedl,  že  až  do  rozsudku  sp.  zn.  4  Aps  6/2013 neexistovalo žádné rozhodnutí soudu, které by zpochybňovalo ustálenou správní praxi správního orgánu, který předává cestovní doklady pouze oprávněnému držiteli. V této souvislosti stěžovatel poukázal  na  způsob,  jakým  ustálenou  správní  praxi  definoval  rozšířený  senát  Nejvyššího správního soudu v usnesení ze dne 21. 7. 2009, č. j. 6 Ads 88/2006 – 132, a vyjádřil přesvědčení, že ustálená správní praxe požívá soudní ochrany, avšak čtvrtý senát Nejvyššího správního soudu ve shora uvedeném rozsudku nezdůvodnil, z jakých právních podkladů čerpal, když se rozhodl ji změnit. V uvedeném stěžovatel shledává důvodnost aplikace § 17, případně § 18 odst. 1 s. ř. s. a podklad pro postoupení věci rozšířenému senátu.  

 [11] Stěžovatel poukázal na skutečnost, že žalobci nic nebránilo v tom, aby žádost o povolení k přechodnému pobytu podle ustanovení § 87b zákona o pobytu cizinců podal na zastupitelském úřadu ČR v ČLR, který by jeho žádost postoupil Ministerstvu vnitra. Uvedený problém tak vůbec nemusel nastat, neboť stejnou cestou by mu byl po proběhlém správním řízení jeho cestovní doklad  vrácen.  Podle  stěžovatele  je  shora  uvedený  rozsudek  čtvrtého  senátu  Nejvyššího správního  soudu  možno  vnímat  také  jako  nebezpečný  precedent,  který  by  se  mohl  stát nežádoucím návodem pro to, aby cizinci žádali o povolení k pobytu na území ČR přes různé zprostředkovatele  a  právní  zástupce,  kteří  by  disponovali  jejich  cestovními  doklady  a  správní orgán  by  jim je  posléze  vracel,  bez  ohledu  na  jasně vyslovený  nesouhlas vlastníka  cestovního dokladu  (státu  země  původu  cizince)  a  v rozporu  se  zákonnou  úpravou  a  aplikační  praxí vztahovanou na občany ČR. Dopady uvedeného rozsudku Nejvyššího správního soudu mohou být  zásadního  charakteru,  což je  podle  stěžovatel  nepochybně  důvodem  pro  postoupení  věci rozšířenému senátu Nejvyššího správního soudu.  

 [12]  K výroku III. rozsudku městského soudu stěžovatel uvedl, že v případě zrušení kasační stížností napadeného rozsudku městského soudu Nejvyšším správním soudem odpadne zákonem požadovaná podmínka „úspěchu ve věci“ a nebude již dán důvod pro plnění (placení nákladů řízení  žalobci)  ze  strany  žalovaného.  Jelikož  by  se  jednalo  o  plnění  z právního  důvodu,  který odpadl, neboť rozsudek, o nějž se nárok zástupkyně žalobce opírá, by byl zrušen a stěžovateli by tak  vzniklo  oprávnění  z titulu  bezdůvodného  obohacení,  shledává  stěžovatel  potřebným, aby Nejvyšší správní soud zrušil i výrok III. kasační stížností napadeného rozsudku.  

 [13] Stěžovatel  požádal  o  přiznání  odkladného  účinku  kasační  stížnosti  s odůvodněním, že se jedná o zásadní právní otázku, kdy by postup dle právního názoru obsaženého v rozsudku Nejvyššího správního soudu sp. zn. 4 Aps 6/2013 vedl k nerespektování mezinárodních závazků ČR  a  protiústavnímu  chování.  Praktické  dopady  prolomení  mezinárodněprávních  a  ústavních principů  nakládání  s cestovními  doklady  by  podle  stěžovatele  nepochybně  vyvolaly  zásadní následky, které lze označit za nenahraditelnou újmu ve smyslu § 73 odst. 2 s. ř. s. S ohledem na možné  masivní  zneužití  závěrů  soudu  v kasační  stížností  napadeném  rozsudku  pak  podle stěžovatele  veřejný zájem  vyžaduje  pozastavení  účinku tohoto  rozsudku  do  doby,  než ve věci rozhodne  Nejvyšší  správní  soud,  případně  než  bude  věc  rozhodnuta  rozšířeným  senátem Nejvyššího správního soudu.  

 [14] S ohledem  na  výše  uvedené  stěžovatel  navrhl,  aby  Nejvyšší  správní  soud  rozsudek Městského soudu  v Praze ze  dne  8.  4. 2014,  č.  j.  11  A  10/2012  – 76,  zrušil  a  věc  mu vrátil k dalšímu  řízení,  případně  aby  Nejvyšší  správní  soud  věc  podle  §  17  odst.  1  postoupil rozšířenému senátu Nejvyššího správního soudu. 

 [15]  Žalobce  se  k návrhu  na  přiznání  odkladného  účinku ani  ke kasační  stížnosti  samotné nevyjádřil. 

  II. 

 Posouzení kasační stížnosti 

 [16]  Nejvyšší  správní  soud  nejprve  posoudil  zákonné  náležitosti  kasační  stížnosti a konstatoval, že kasační stížnost byla podána včas, osobou oprávněnou, proti rozhodnutí, proti němuž je kasační stížnost ve  smyslu § 102 s. ř. s. přípustná a za stěžovatele v souladu s § 105 odst. 2  s.  ř.  s.  jedná  zaměstnanec  s vysokoškolským  právnickým  vzděláním,  které  je  podle zvláštních  zákonů vyžadováno  pro  výkon  advokacie.  Poté  Nejvyšší  správní  soud  přezkoumal důvodnost kasační stížnosti v souladu s ustanovením § 109 odst. 3 a 4 s. ř. s., v mezích jejího rozsahu  a  uplatněných  důvodů.  Neshledal  přitom  vady  podle  §  109  odst.  4  s.  ř.  s.,  k  nimž by musel přihlédnout z úřední povinnosti.  

 [17]  Z obsahu  kasační  stížnosti  je  zřejmé,  že  se  stěžovatel  dovolává  důvodu  uvedeného v § 103 odst. 1 písm. a) s. ř. s. 

  [18] Podle § 103 odst. 1 písm. a) s. ř. s. lze kasační stížnost podat pouze z důvodu tvrzené nezákonnosti spočívající v nesprávném posouzení právní otázky soudem v předcházejícím řízení. Nesprávné posouzení právní otázky soudem v předcházejícím řízení by muselo spočívat v tom, že  na  správně  zjištěný  skutkový  stav  je  aplikován  nesprávný  právní  předpis,  popř.  je  sice aplikován správný právní předpis, ale tento je nesprávně vyložen. 

 [19]  Kasační stížnost není důvodná.  

  [20]  Nejvyšší správní soud nejprve vážil nezbytnost rozhodnutí o žádosti o odkladný účinek kasační  stížnosti.  Dospěl  k  závěru,  že  o  ní  není  třeba  zvláště  rozhodovat,  jelikož  ve  lhůtě stanovené pro rozhodnutí o návrhu na přiznání odkladného účinku je rozhodnuto o samotné kasační  stížnosti.  V takovém  případě  je  rozhodnutí  o  odkladném  účinku  nadbytečné,  neboť obecně  může  přiznání  odkladného  účinku  kasační  stížnosti  přinést  ochranu  jen  do  doby rozhodnutí o této stížnosti. 

 [21]  Nejvyšší správní soud předesílá, že se posuzovanou věcí zabýval v již zmíněném rozsudku ze  dne  22.  11. 2013,  č. j.  4  Aps 6/2013  –  37.  Na  závěry,  k nimž v tomto  rozsudku  dospěl, Nejvyšší správní soud odkazuje a setrvává na nich, neboť v mezidobí nedošlo v posuzované věci k relevantní změně zjištěného skutkového stavu nebo  judikatury. Dále je třeba uvést, že těmito závěry je Nejvyšší správní soud vázán také při posouzení této věci. V této souvislosti zdejší soud poukazuje  na  usnesení  rozšířeného  senátu  Nejvyššího  správního  soudu  ze  dne  8.  7.  2008, č. j. 9 Afs 59/2007 - 56 publ. pod č. Sb. NSS 1723/2008, v němž vyslovil, že Nejvyšší správní soud je v  řízení  o  opětovné  kasační  stížnosti  vázán  závazným  právním  názorem,  který  sám  v  téže  věci  vyslovil v předchozím zrušujícím rozsudku, neboť i přípustnost samotné opětovné kasační stížnosti je omezena na důvody, které Nejvyšší správní soud v téže věci dosud nevyřešil [§ 104 odst. 3 písm. a) s. ř. s.]. Tato vázanost právním názorem je prolomena v případě změny skutkových zjištění či právních poměrů nebo dojde-li k podstatné změně judikatury, a  to  na  úrovni,  kterou  by byl  krajský  soud  i  každý  senát Nejvyššího  správního  soudu  povinen respektovat v novém rozhodnutí. Takový případ nastane např. tehdy, uváží-li v mezidobí mezi prvním zrušujícím rozsudkem Nejvyššího správního soudu a jeho rozhodováním v téže věci o opětovné kasační stížnosti o rozhodné právní otázce jinak Ústavní soud, Evropský soud pro lidská práva, Evropský soudní dvůr, ale i rozšířený senát Nejvyššího správního soudu v řízení podle § 17 s. ř. s. nebo plénum či kolegium ve stanovisku přijatém podle § 19 s. ř. s. Vzhledem k tomu, že Nejvyšší správní soud setrvává na svých závěrech, kterými je ostatně, jak výše uvedeno, také vázán, není v posuzované věci dán důvod pro předložení věci rozšířenému senátu Nejvyššímu správnímu soudu, jak se toho stěžovatel domáhá v kasační stížnosti.  

 [22]  V prvé řadě je třeba uvést, že stěžovatel stále dovozuje ze správných východisek (cestovní doklad je majetkem státu, který ho vydal a může  se s ním prokazovat pouze oprávněný držitel) nesprávné  závěry.  Jak  již  Nejvyšší  správní  soud  vysvětlil  v  rozsudku  ze  dne  22.  11.  2013, č. j. 4 Aps 6/2013 – 37, žalobce v rámci realizace svého práva na právní zastoupení zakotveného v čl. 37 odst. 2 Listiny základních práv a svobod, svůj cestovní doklad zástupkyni svěřil za přesně vymezeným účelem – podání žádosti o povolení k pobytu. Zástupkyně žalobce tak byla s jeho cestovním  dokladem  oprávněna  nakládat  pouze  v souvislosti  s podáním  uvedené  žádosti, což ostatně fakticky také činila. Žalobce tak v podstatě měl stále svůj cestovní doklad ve své moci a použil jej jakožto oprávněný držitel, neboť ho své zástupkyni pouze svěřil a ta byla oprávněna s ním  nakládat  pouze  stěžovatelem  stanoveným  způsobem.  Převzetí  cestovního  dokladu prostřednictvím  zástupkyně  žalobce  tudíž  spadá  pod  zacházení  s cestovním  dokladem  podle zákona o pobytu cizinců, ke kterému je žalobce oprávněn a toto jednání tudíž není protiprávní, jak dovozuje stěžovatel. 

 [23]  Argumentaci stěžovatele, podle níž § 32 a násl. zákona o cestovních dokladech vylučuje bez  jakýchkoliv  výjimek  předání  cestovního  dokladu  třetí  osobě  Nejvyšší  správní  soud nepřisvědčil,  neboť  zákon  o  cestovních  dokladech  se  nevztahuje  na  cizince,  kterým  žalobce jakožto  občan  Čínské lidové  republiky  bezesporu  je,  ale  pouze  na  občany  ČR,  jak  je  zřejmé z předmětu  úpravy  vymezeném  v  ustanovení  §  1  tohoto  zákona,  podle  kterého,  tento  zákon upravuje vydávání  cestovních  dokladů státním  občanům  České  republiky  (dále  jen "občan"),  jejich  používání občany  a  vedení  agendového  informačního  systému  evidence  cestovních  dokladů  (dále  jen  „evidence  cestovních dokladů“) a  agendového  informačního systému evidence diplomatických  a  služebních pasů  (dále  jen „evidence diplomatických a služebních pasů“).  

 [24]  Na  okraj  Nejvyšší  správní  soud  dodává,  že  i  kdyby  se  zákon  o  cestovních  dokladech na žalobce  vztahoval,  pak  by  nezbývalo  než  konstatovat,  že  žalobce  neporušil  žádnou z povinností,  které  tento  zákon  stanoví  držiteli  cestovního  dokladu v ustanovení  § 32 a  násl., tj. zejména s přihlédnutím ke všem okolnostem a poměrům chránit cestovní doklad před ztrátou, odcizením, poškozením nebo zneužitím (odst. 1 písm. a), odevzdat bez zbytečného odkladu neplatný cestovní doklad nebo cestovní  doklad,  který  je  zaplněn  záznamy,  orgánu  příslušnému  k  jeho  vydání,  matričnímu  úřadu, zastupitelskému úřadu anebo neprodleně na vyžádání orgánům policie (odst. 1 písm. b), ohlásit neprodleně ztrátu,  odcizení,  zničení  cestovního  dokladu  (odst.  2  a  3).  Žalobce  totiž  stále  věděl  o  tom, kdo, kde a jakým  způsobem  s jeho  cestovním  dokladem  zachází a  neztratil  nad  ním  v žádném momentu kontrolu. To je ostatně zřejmé také z toho, že jeho zástupkyně, jakožto advokátka, byla oprávněna  použít  cestovní  doklad  pouze  v rozsahu  stanoveném  žalobcem,  neboť  podle  §  16 zákona č. 85/1996 Sb., o advokacii, advokát je povinen chránit a prosazovat práva a oprávněné zájmy klienta a řídit se jeho pokyny.  Zástupkyně stěžovatele navíc i po případném ukončení zastupování byla povinna postupovat (tj. i zacházet s cestovním dokladem žalobce) tak, aby žalobci nevznikla žádná újma (§ 20 odst. 6 zákona o advokacii). 

 [25]  Ohledně poukazu stěžovatele  na  právní  řád  ČLR  lze  pouze  opět  zopakovat  závěr vyslovený v rozsudku č. j. 4 Aps 6/2013 - 37, že správní orgány jsou podle § 2 odst. 1 zákona č. 500/2004  Sb.,  správní  řád,  povinny  v řízení  postupovat  v souladu  se  zákony  a  ostatními právními předpisy, jakož i mezinárodními smlouvami, které jsou součástí právního řádu (České republiky).  Právní  normy  ČLR  pod  uvedený výčet  norem,  podle kterých  jsou  správní  orgány povinny postupovat, nespadá, a proto podle tohoto nařízení nelze v posuzované věci postupovat ani se jej jakkoliv dovolávat. To samé pak platí v případě rozhodování soudu, neboť podle čl. 95 Ústavy ČR, soudce je při rozhodování vázán zákonem a mezinárodní smlouvou, která je součástí právního řádu; je oprávněn posoudit soulad jiného právního předpisu se zákonem nebo s takovou mezinárodní smlouvou.  

 [26]  Nejvyšší správní soud má dále za to, že v posuzované věci nemohlo dojít ani k porušení zásady  nevměšování,  dle  které  žádný  stát  nemá  právo  vměšovat  se  přímo  nebo  nepřímo do záležitostí  jiného  státu.  K tomuto  závěru  zdejší  soud  vede jednak  to,  že  žalobce  se  svým dokladem disponoval v mezích svého práva na právní pomoc způsobem, ke kterému je oprávněn a  toto  jeho  jednání  učiněné  prostřednictvím  zástupkyně  tudíž  nemůže  být  protiprávní.  Dále je třeba uvést, že zásada nevměšování se uplatňuje především v rámci jednání a styků přímo mezi státy,  resp.  na  státní  úrovni.  Zásada  nevměšování  se  totiž  týká  zahraniční  politiky,  tedy politických,  hospodářských  či  jiných  opatření,  kterými  se  jeden  stát  ovlivnit  vnitropolitické poměry v jiném státě.  V posuzované věci však byl zástupkyni žalobce odebrán jeho cestovní pas při vyřizování žádosti žalobce o povolení k přechodnému pobytu na území České republiky podle § 87b  zákona o pobytu cizinců. Je tedy zřejmé, že k odebrání pasu došlo při vyřizování záležitosti týkající  se  výhradně  žalobce,  jakožto  soukromé  fyzické  osoby,  a  to  výlučně  na  území  České republiky, nikoli o záležitost mezinárodního respektive zahraničněpolitického charakteru, rozsahu a významu, v níž by připadalo v úvahu aplikovat zásady mezinárodního práva veřejného, mezi které patří i zásada nevměšování. Vrácení pasu žalobce zástupkyni stěžovatele tak s přihlédnutím k výše  uvedenému  nelze  podle  Nejvyššího  správního  soudu  považovat  za  porušení  zásady nevměšování.  Není  ostatně  zřejmé, takovým  úkonem  mělo  dojít  k ovlivnění vnitropolitických poměrů v ČLR ze strany státních orgánů České republiky.  

 [27] Stěžovatel  v kasační  stížnosti  zpochybnil  závěr  Nejvyššího  správního  soudu  uvedený v předchozím rozsudku ve věci sp. zn. 4 Aps 6/2013 (kterým se posléze v souladu s § 110 odst. 4 s. ř. s. řídil městský soud v kasační stížnosti napadeném rozsudku), že stěžovatel nebyl oprávněn zadržet či zabavit cestovní doklad žalobce, tím, že stěžovatel cestovní doklad žalobce, žádajícího o povolení k přechodnému pobytu na území ČR nezadržel ani nezabavil, ale toliko jej odmítl předat  třetí  osobě,  která  není  jeho  majitelem  či  oprávněným  držitelem.  Také  v případě  této argumentace  stěžovatele  Nejvyšší  správní  soud  nejprve  poukazuje  na  závěr,  k němuž  dospěl ve věci sp. zn. 4 Aps 6/2013, v níž vyslovil, že cizinec nemusí být při podání žádosti o povolení k přechodnému pobytu osobně přítomen a je tedy zřejmé, že žádost o přechodný pobyt podle § 87b zákona o pobytu cizinců mohou v zastoupení podávat i cizinci, kteří se nacházejí mimo území České republiky, tak jak to učinil žalobce. Žalobce svého v ústavní rovině zakotveného práva  být  zastoupen  (čl.  37  odst.  2  Listiny)  využil  a  svůj  cestovní  doklad  zástupkyni  svěřil za přesně  vymezeným  účelem  –  podání  žádosti  o  povolení  k pobytu.  Zástupkyně  stěžovatele tak byla  s jeho  cestovním  dokladem  oprávněna  nakládat  pouze  v souvislosti  s podáním  této žádosti,  což  ostatně  fakticky  také  činila.  Vzhledem  k tomu,  že  zástupkyně  žalobce  byla v posuzované  věci  oprávněna  jednat  jménem  žalobce,  vznikaly  na  základě  tohoto  zastoupení práva a povinnosti přímo zastoupenému – žalobci, viz § 22 odst. 1 v době nezákonného zásahu stěžovatele  platného  a  účinného  zákona  č.  40/1964  Sb.,  občanský  zákoník  (stejná  úprava zastoupení pak je obsažena v § 436 zákona č. 89/2012 Sb., občanský zákoník). Smyslem a účelem zastoupení totiž mimo jiné je, aby pro zastoupeného na jeho jméno a účet bylo zástupcem něco vykonáno, což se poté 

í přímo ve sféře zastoupeného (zde žalobce), neboť zástupce jedná jeho  jménem a  na  jeho  účet.  Pokud  tedy  stěžovatel  nevrátil  zástupkyni  žalobce  jeho cestovní doklad, jde s přihlédnutím k tomu, že zástupkyně žalobce jednala jeho jménem a na jeho účet a její jednání je třeba přičítat žalobci o podobnou situaci, jako kdyby stěžovatel nevrátil cestovní doklad přímo samotnému žalobci. Stěžovatel tudíž měl s cestovním dokladem žalobce zacházet pouze jako s přílohou jeho žádosti o přechodný pobyt a poté jej zástupkyni žalobce vrátit. Pokud tak  neučinil,  dopustil  se  nezákonného  zásahu,  neboť  z žádného  právního  předpisu  nevyplývá zákonné  oprávnění  stěžovatele  k zadržení,  resp.  nevrácení  cestovního  dokladu  zástupkyni žalobce. Samotné označení jednání stěžovatele pak nemůže nic změnit na jeho podstatě, kterou je zadržení cestovního dokladu žalobce, aniž by k tomu byly dány podmínky stanovené zákonem o pobytu cizinců.  

 [28] Stěžovatel dále argumentoval tím, že adresáty, jimž je v těchto řízeních cestovní doklad poskytnut, jsou státní orgány, nikoli soukromá osoba, jako v daném případě a navíc jim cestovní pas  poskytuje  oprávněný  držitel  a  jen  jemu  je  poté  cestovní  doklad  vrácen.  K této  námitce stěžovatele Nejvyšší správní soud v prvé řadě poukazuje na výše uvedený závěr, že žalobce nebyl povinen podat svou žádost o povolení k přechodnému pobytu osobně. Zástupkyně žalobce tudíž byla  oprávněna  za  žalobce  podat  předmětnou  žádost včetně  potřebných  příloh,  tj.  mimo  jiné i žalobcova cestovního dokladu a obstarat veškeré náležitosti související s podáním předmětné žádosti.  Jestliže  byla  žalobkyně  oprávněna  předložit  cestovní  doklad  žalobce  stěžovateli při podání  žádosti,  je  logické  a  z povahy věci zřejmé,  že  byla  také  oprávněna  převzít cestovní doklad žalobce od stěžovatele. Opačný výklad, tedy že by zástupkyně žalobkyně byla oprávněna cestovní doklad žalobce stěžovateli předložit v souvislosti s podání žádosti žalobce o přechodný pobyt, ale už by nebyla oprávněna jej od stěžovatele převzít, nedává smysl, neboť znemožňuje zástupkyni  žalobce v rámci  zastoupení  vyřídit  veškeré  záležitosti  související  s  podáním  žádosti žalobce  o  povolení  k přechodnému  pobytu  a  v podstatě  tím  míří  přímo  proti  ústavně zakotvenému právu žalobce na právní pomoc.   

 [29]  K nesouhlasu  stěžovatele  s  výkladem  pojmu  „získá“,  ke  kterému  dospěl  zdejší  soud ve věci  sp.  zn.  4  Aps  6/2013,  lze  pouze  uvést,  že  Nejvyšší  správní  soud  na  tomto  výkladu setrvává. Stěžovatel totiž svůj nesouhlas s výkladem tohoto pojmu učiněným Nejvyšším správním neodůvodnil, pouze jej označil za restriktivní.  

 [30]  Argumentaci  stěžovatele  nelze  přisvědčit  ani  v té  části,  v níž  se  dovolával  zásady, že správní orgány mohou činit jen to, co jim zákon výslovně ukládá a poukázal na skutečnost, že mu není známo žádné ustanovení zákona, z něhož by vyplývala povinnost správního orgánu předávat  cestovní  doklady  cizinců  třetím  osobám.  Tato  argumentace  stěžovatele  totiž  zcela opomíjí  skutečnost,  že  zástupkyně  stěžovatele  nebyla  jakoukoli  vůči  žalobci  cizí  osobou, ale žalobce  jejím  prostřednictvím  jednal  se  stěžovatelem,  jinak  řečeno,  zástupkyně  žalobce působila v rámci jeho zastoupení a v souladu s jeho pokyny jako „prodloužená ruka“ samotného žalobce. Zásada, že správní orgány mohou činit jen to, co jim zákon ukládá, se vztahuje primárně na zásahy správních orgánů do právní sféry fyzických a právnických osob. Nevrácení cestovního dokladu  zástupkyni  žalobce  nepochybně  zasáhlo  do  jeho  právní  sféry.  Naproti  tomu  vrácení cestovního dokladu žalobce jeho zástupkyni by do jeho právní sféry nezasáhlo, neboť by bylo v souladu s jeho vůlí vyjádřenou v plné moci udělené jeho zástupkyni. Žádný právní předpis však žalovaného  k zadržení  cestovní  dokladu  zástupkyni  žalobce  neopravňoval  a  je  tudíž  zřejmé, že žalovaný postupoval v rozporu se shora uvedenou zásadou. Tvrzení stěžovatele, že z žádného ustanovení  zákona  nevyplývá  povinnost  předávat  cestovní  doklady  cizinců  třetím  osobám tak nelze přisvědčit.  

 [31]  Ke konstatování stěžovatele, v němž označil závěr zdejšího soudu, že žalobce měl svůj cestovní  doklad  stále  ve  své  moci  a  disponoval  jím  za  pozoruhodné  scholastické  cvičení, odporující elementárním právním zásadám a vytvářejícím právní fikci nemající oporu v platném právu  Nejvyšší správní  soud  uvádí,  že  se  s relevantními  námitkami stěžovatele  v tomto  směru vypořádal  již  výše  a  ve  věci  sp.  zn.  4  Aps  6/2013.  Nejvyšší  správní  soud  v této  souvislosti podotýká,  že  rozsudek  ze  dne  22.  11.  2013,  č.  j.  4  Aps  6/2013  -  37,  byl  publikován  pod č. 2988/2014  ve  Sbírce  rozhodnutí  Nejvyššího  správního  soudu,  kde jsou  publikována nejvýznamnější  a  nejdůležitější  rozhodnutí  správních  soudů,  jejichž  publikace  je  schválena nadpoloviční  většinou  přítomných  soudců  pléna  Nejvyššího  správního  soudu  poté, co je podroben připomínkovému řízení, kde se k navrženým judikátům mohou vyjadřovat krajské soudy,  Nejvyšší  soud,  veřejný  ochránce  práv,  právnické  fakulty  a  další  připomínková  místa reprezentující odbornou veřejnost.  

 [32]  V další  kasační  námitce  stěžovatel  uvedl,  že  až  do  rozsudku  sp.  zn.  4  Aps  6/2013 neexistovalo žádné rozhodnutí soudu, které by zpochybňovalo ustálenou správní praxi správního orgánu, který předává cestovní doklady pouze oprávněnému držiteli. V této souvislosti stěžovatel poukázal  na  způsob,  jakým  ustálenou  správní  praxi  definoval  rozšířený  senát  Nejvyššího správního soudu v usnesení ze dne 21. 7. 2009, č. j. 6 Ads 88/2006 – 132, a vyjádřil přesvědčení, že ustálená správní praxe požívá soudní ochrany.  

 [33]  K principu  ustálené  správní  praxe  existuje  ustálená  a  obsáhlá  judikatura  Nejvyššího správního soudu. Poukázat lze např. na rozsudek ze dne 31. 5. 2010, č. j. 2 Ans 1/2009 - 8, v němž  Nejvyšší  správní  soud  vyslovil,  že  „k  principu  tzv. ustálené  správní  praxe  se  již  opakovaně v minulosti vyjádřil Ústavní soud i Nejvyšší správní soud v tom smyslu, že účastník řízení se před správním orgánem  může  dovolávat  obdobného  zacházení  jako  v předchozích  srovnatelných  případech  tehdy, byl-li  tento postup  správního  orgánu  v souladu se zákonem  (viz  například  rozsudek Nejvyššího  správního soudu  ze  dne 13. 8. 2009,  č.  j.  7  As  43/2009  –  52;  všechna  citovaná  rozhodnutí  zdejšího  soudu  jsou  dostupná z www.nssoud.cz).  V rozsudku  ze  dne  23.  8.  2007,  č.  j.  7  Afs 45/2007  –  251  Nejvyšší  správní  soud konstatoval, že za situace, kdy zákon či předpis jej provádějící výslovně neupravují konkrétní postup správních orgánů,  k němuž  jsou  tyto  orgány  na  základě  zákona  zmocněny,  není  v rozporu  se  zákonem,  postupují-li dle interních předpisů. Podmínkou ovšem je, že takový interní předpis založil správní praxi, která je nepochybně a všeobecně dodržována. Správní orgán se pak od této správní praxe nemůže v jednotlivém případě odchýlit, neboť takový postup by byl nepřípustnou libovůlí. Tato myšlenka byla podrobněji rozpracována v usnesení rozšířeného senátu  Nejvyššího  správního  soudu  ze  dne  21.  7.  2009,  č.  j.  6  Ads  88/2006  –  132,  publikovaném pod č. 1915/2009  Sb. NSS).  Rozšířený  senát  zde  uvedl,  že  „[p]rincip  vázanosti  správního  orgánu  vlastní správní praxí, jestliže se taková praxe vytvořila, vyplývá ze zásady zákazu libovůle a neodůvodněně nerovného zacházení (...). Tento ústavní princip, jenž musí veřejná správa respektovat, je vyjádřen i na úrovni podústavního práva  v  §  2  odst.  4  in  fine  správního  řádu  (...).  Uvedeným  ustanovením  je  vyjádřena  zásada  legitimního očekávání, která vytváří předpoklady pro předvídatelnost činnosti veřejné správy. Veřejná zpráva by měla ve svých postupech a  rozhodování podržet  určitou  míru  ustálenosti  (kontinuity). Uvedené  ustanovení  mimo  jiné  rovněž explicitně nastoluje pro podmínky veřejné správy požadavek vytváření ´ustálené rozhodovací praxe´, jež by měla být měněna jen v odůvodněných případech, když přitom důvody budou vždy legitimní“. Správní praxe zakládající legitimní očekávání je tedy „ustálená, jednotná a dlouhodobá činnost (příp. i nečinnost)  orgánů veřejné správy, která opakovaně potvrzuje určitý výklad a použití právních předpisů. Takovou praxí je správní orgán vázán. Jen taková správní praxe je doplněním psaného práva a je způsobilá modifikovat pravidla obsažená v právní normě“.  Současně  rozšířený  senát  připomenul,  že  za  ustálenou  správní  praxi  lze  považovat  pouze  postup v intencích interní směrnice, která se nachází intra legem, a není tedy ani contra legem, ani praeter legem; smyslem takového interního předpisu je omezit škálu možných významů interpretace zákona.“ 

 [34]  Dále  je třeba  zmínit  rozsudek  ze  dne  16. 8. 2010,  č. j.  2 Afs  53/2010  – 63,  v němž Nejvyšší správní soud uvedl, že „se povahou metodických pokynů a závazností správní praxe správních orgánů  zabýval  již v několika  svých  rozhodnutích,  na  základě  kterých  je  možné stručně definovat  závaznou správní praxi pomocí 1. kritéria zákonnosti – musí se jednat výhradně o praxi (činnost, příp. nečinnost), která je stanovena  v souladu  se  zákonem,  resp.  vytvořena  na  základě  zákonem  svěřené  pravomoci,  přičemž  nesmí zasahovat do zákonem zaručených práv soukromých osob, a 2. kritéria předvídatelnosti  – praxe je ze strany příslušných  správních  orgánů  všeobecně  přijímána  a  dodržována,  je  možné  legitimně  očekávat  stejný  postup v podobných případech. „Jestliže se takováto praxe vytvořila, správní orgán se od ní nemůže v jednotlivém případě odchýlit, neboť takový jeho postup by byl libovůlí, která je v právním státě (viz čl. 1 odst. 1 Ústavy) nepřípustná. Ze zásady zákazu libovůle a neodůvodněně nerovného zacházení (viz čl. 1 věta první Listiny základních práv a svobod) vyplývá princip vázanosti správního orgánu vlastní správní praxí v případě, že mu zákon dává prostor pro uvážení, pokud se taková praxe vytvořila“ (cit. z rozsudku Nejvyššího správního soudu ze dne 28. 4. 2005, č. j. 2 Ans 1/2005 - 55, ve stejném duchu rozsudek ze dne 23. 8. 2007, č. j. 7 Afs 45/2007 - 251, publ. pod č. 1383/2007 Sb. NSS, oba dostupné na www.nssoud.cz).“ 

 [35]  Z výše  uvedeného  vyplývá,  že  ustálená  právní  praxe  je  relevantní  pro  posouzení, zda zde existuje  legitimní  očekávání  jednotlivců,  že  správní  orgán  bude  posuzovat  jejich  věc obdobně  jako  jiné  srovnatelné věci  posuzované  v minulosti  stejným  orgánem.  Naopak  z této judikatury  nelze  nijak  dovodit  právo  správního  orgánu,  aby jeho  ustálená  praxe  byla  soudem shledána jako souladná se zákonem, zejména v případě, kdy, jak stěžovatel sám připouští, tato praxe dosud správními soudy posouzena nebyla. 

 [36]  Ke  skutečnosti,  že  žalobce  mohl  žádost  o  povolení  k přechodnému  pobytu na zastupitelském úřadu ČR v Čínské lidové republice, na kterou poukázal stěžovatel v kasační stížnosti,  Nejvyšší  správní  soud  nepřihlížel,  neboť  nemá  pro  správné  posouzení  věci  žádný význam. 

  Závěr a rozhodnutí o nákladech řízení 

 III. 

 [37]  Uplatněné  důvody  kasační  stížnosti  tak  nebyly  zjištěny  a  Nejvyšší  správní  soud proto kasační stížnost jako nedůvodnou zamítl (§ 110 odst. 1 s. ř. s.).  

  [38] Současně v souladu s § 120 a § 60 odst. 1 věty první s. ř. s. nepřiznal žádnému z účastníků právo  na náhradu  nákladů  řízení  o  kasační  stížnosti,  neboť  žalovaný  v něm  neměl  úspěch a žalobci žádné náklady nevznikly, neboť jeho zástupkyně v řízení neučinila žádný úkon právní služby ve smyslu § 11 vyhlášky Ministerstva spravedlnosti č. 177/1996 Sb.  


 P o u č e n í : Proti tomuto rozsudku   n e j s o u   opravné prostředky přípustné.     

V Brně dne 29. května 2014 

JUDr. Jiří Palla předseda senátu 


