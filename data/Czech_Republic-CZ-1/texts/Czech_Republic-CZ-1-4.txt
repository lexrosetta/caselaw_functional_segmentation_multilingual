2 Aps 7/2013 - 59 

  

  

 ČESKÁ REPUBLIKA R O Z S U D E K 

  

 J M É N E M   R E P U B L I K Y 

 Nejvyšší správní soud rozhodl v senátě složeném z předsedkyně JUDr. Miluše Doškové a soudců  Mgr.  Radovana  Havelce  a  JUDr.  Vojtěcha  Šimíčka  v právní  věci  žalobce:  Global Holding,  a.  s.,  se sídlem  Biskupský  dvůr  2095/8,  Praha  1,  zast.  Mgr.  Jakubem  Hajdučíkem, advokátem se sídlem Sluneční nám. 14, Praha 5, proti žalovanému: Finanční úřad pro hlavní město Prahu, se sídlem Štěpánská 28, Praha 1, proti nezákonnému zásahu žalovaného, v řízení o kasační  stížnosti  žalobce  proti  usnesení  Městského  soudu  v Praze  ze  dne  21. 8. 2013, č. j. 9 A 43/2013 - 36, 

  

 t a k t o : 

 Usnesení  Městského  soudu  v Praze  ze  dne  21. 8. 2013,  č. j. 9 A 43/2013 - 36, s e   z r u š u j e   a věc   s e   v r a c í   tomuto soudu k dalšímu řízení. 

  

  Kasační  stížností  podanou  v zákonné  lhůtě  se  žalobce  jako  stěžovatel  domáhá  zrušení shora  označeného  usnesení  městského  soudu,  kterým  byla  odmítnuta  jeho  žaloba  proti namítanému  nezákonnému  zásahu  žalovaného,  který  spočíval  v provádění  daňové  kontroly u stěžovatele  ve  věci  daně  z přidané  hodnoty  za  3.  čtvrtletí  roku  2012.  Městský  soud  žalobu odmítnul s poukazem na § 46 odst. 1 písm. a) zákona č. 150/2002 Sb., soudní řád správní (dále jen „s. ř. s.“), neboť ve věci nejsou splněny podmínky řízení a tento nedostatek nebyl přes výzvu odstraněn. 

  Žaloba datovaná dnem 13. 3. 2013 byla odeslána z datové schránky Auditorské a daňové kanceláře s. r. o. K žalobě byla připojena plná moc datovaná dnem 20. 11. 2012, v níž žalobce zmocnil  Auditorskou  a  daňovou  kancelář  s.  r.  o.,  aby  ho  zastupovala.  Tato  plná  moc  však postrádala  podpis  žalobce.  Proto  městský  soud  jmenovanou  společnost  přípisem  ze  dne 3. 4. 2013, č. j. 9 A 43/2013 - 21, vyzval, aby ve lhůtě sedmi dnů od doručení výzvy zaslala soudu originál plné moci prokazující její zmocnění zastupovat žalobce, která bude opatřena podpisem zmocnitele, jinak bude nutno žalobu odmítnout. V reakci na tuto výzvu byla soudu dne 8. 4. 2013 z datové schránky žalobce a dne 9. 4. 2013 z datové schránky Mgr. Jakuba Hajdučíka doručena plná  moc  ze  dne  8.  4.  2013,  v níž  žalobce  zmocňuje  společnost  Advokátní  daňová  kancelář Hajdučík, s. r. o., k zastupování ve věci uvedené žaloby. Tato plná moc opět postrádala podpis zmocnitele.  Dne  21.  5.  2013  byla  soudu  z datové  schránky  společnosti  Auditorská  a  daňová kancelář s. r. o. doručena změna žaloby datovaná dnem 21. 5. 2013. V uvedeném podání je jako zástupce  žalobce  uvedena  společnost  Auditorská  a  daňová  kancelář  s.  r.  o.  Vzhledem  k tomu, že společnost  Auditorská  a  daňová  kancelář  s.  r.  o.  přes  výzvu  nesplnila  povinnost  předložit podepsanou  plnou  moc,  která  ji  opravňuje  zastupovat  žalobce,  dospěl  městský  soud,  že  chybí podmínka řízení, pro kterou nelze v řízení pokračovat. 

  Stěžovatel v kasační stížnosti uplatňuje důvody podle § 103 odst. 1 písm. e) s. ř. s., namítá tedy nezákonnost odmítnutí žaloby. 

  Stěžovatel uvádí, že plná moc je jednostranný právní úkon zmocnitele, kterým deklaruje vůči  třetí  osobě,  že  zmocnil  jinou  osobu  k zastupování.  Plná  moc  nemá  zachycovat  vzájemný projev vůle dvou stran, ale je pouze deklarací zmocnitele, že došlo ke vzniku právního vztahu. Pokud tedy  zaslal  plnou  moc  zvlášť  žalobce  a  zvlášť  Advokátní  daňová  kancelář Hajdučík, s. r. o.,  pak  je  v součtu  těchto  skutečností  zřejmé,  že  žalobce  a  uvedená  společnost deklarují, že jde mezi nimi o vztah zastupovaného a zástupce. Oba poslali plné moci bez svého podpisu,  ale  s ohledem  na  skutečnost,  že  plné  moci  byly  zaslány  do  datové  schránky  soudu, je třeba vyjít z toho, že takový úkon má stejné účinky jako úkon učiněný písemně a podepsaný (§ 18  odst.  2  zákona  č.  300/2008  Sb.,  o  elektronických  úkonech  a  autorizované  konverzi dokumentů). 

  Ze  všech  uvedených  důvodů  stěžovatel  navrhuje,  aby  zdejší  soud  usnesení  městského soudu zrušil a věc mu vrátil k dalšímu řízení. 

 Nejvyšší  správní  soud  nejprve  zkoumal formální  náležitosti  kasační  stížnosti a konstatoval,  že  kasační  stížnost  je  podána  včas,  stěžovatel  je  zastoupen  advokátem  a  jde o rozhodnutí, proti němuž je kasační stížnost přípustná. Důvodnost kasační stížnosti pak zdejší soud posoudil v mezích jejího rozsahu a uplatněných důvodů (§ 109 odst. 3, 4 s. ř. s.). 

  Kasační soud musí především poukázat na vadu řízení před městským soudem, která sice není výslovně namítána, ale je třeba k ní přihlížet podle § 109 odst. 4 s. ř. s. ex offo. Jak uvedl zdejší soud v rozsudku ze dne 21. 4. 2005, č. j. 3 Azs 33/2004 - 98, publ. pod č. 625/2005 Sb. NSS, je-li kasační stížností napadeno usnesení o odmítnutí žaloby, přicházejí pro stěžovatele v úvahu z povahy  věci  pouze  kasační  důvody  dle  §  103  odst.  1  písm.  e)  s.  ř.  s.,  spočívající  v  tvrzené nezákonnosti  rozhodnutí  o  odmítnutí  návrhu.  Pod  tento  důvod  spadá  také  případ,  kdy  vada řízení  před  soudem  měla  nebo  mohla  mít  za  následek  vydání  nezákonného  rozhodnutí o odmítnutí  návrhu,  a  dále  vada  řízení  spočívající  v  tvrzené  zmatečnosti  řízení  před  soudem, k nimž je třeba přihlížet z úřední povinnosti. 

  Podle  §  37  odst.  5  s.  ř.  s.  předseda  senátu  usnesením  vyzve  podatele  k  opravě  nebo odstranění  vad  podání  a  stanoví  k  tomu  lhůtu.  Nebude-li  podání  v  této  lhůtě  doplněno  nebo opraveno  a  v  řízení  nebude  možno  pro  tento  nedostatek  pokračovat,  soud  podání  usnesením odmítne, nestanoví-li zákon jiný procesní důsledek. O tom musí být podatel ve výzvě poučen. 

  Výzvu k odstranění vad tak dle shora citovaného ustanovení musí vydat předseda senátu ve formě usnesení (na rozdíl od některých jiných výzev, např. výzvy dle § 34 odst. 2 s. ř. s., pro kterou  forma  není  předepsána).  Zákon  tedy  výslovně  předepisuje  formu,  v jaké  je  nutno uvedenou  výzvu  vydat.  Na  dodržení  formy  tak  je  nutno  bezvýhradně  trvat,  resp.  nelze  spojit nepříznivé právní následky s tím, pokud forma není dodržena. 

 Lpění  na  tom,  aby  výzva  dle  §  37  odst.  5  s.  ř.  s.  byla  vydána  v podobě  usnesení,  není formalismem,  ale  má  i  konkrétní  právní  důsledky.  Usnesení  dle  §  37  odst.  5  s.  ř.  s.  je  totiž usnesením, jímž se ukládá povinnost, a je proto nutno je odůvodnit (§ 55 s. ř. s.). Na usnesení se podle  §  55  odst.  5  s.  ř.  s.  přiměřeně  použijí  ustanovení  o  rozsudku  (§  54  s.  ř.  s.).  Z toho vyplývá, že výzva ve formě usnesení je silnější garancí procesního postavení účastníka než výzva ve formě pouhého přípisu, na který nejsou zákonem kladeny zvláštní nároky. 

  Jak  plyne  z rozhodnutí  rozšířeného  senátu  zdejšího  soudu  ze  dne  12. 10. 2004, č. j. 5 Afs 16/2003 - 56, publ. pod č. 534/2005 Sb. NSS, odstraňuje-li soud vady žaloby, potom musí  žalobce  vždy  k  odstranění  těchto  vad  usnesením  vyzvat,  stanovit  mu  k  jejich  odstranění přiměřenou  lhůtu  a  poučit  jej  jednak  o  následcích  nesplnění  této  výzvy  a  jednak  o  tom,  jak má vadu  odstranit.  Toto  poučení  přitom  musí  být  konkrétní  a  diferencované  v  závislosti na individuální  charakteristice  žalobce,  vůči  němuž  směřuje.  V opačném  případě  soud  zasáhne do práva účastníka na přístup k soudu. 

 V rozhodnutí  Nejvyššího správního soudu ze dne 20. 11. 2008, č. j. 9 As 30/2008 - 69, www.nssoud.cz, je uvedeno, že odstranitelné vady, pro které není možno v řízení dále pokračovat, není možno odstranit jinak než usnesením podle § 37 odst. 5 s. ř. s., v němž  krajský  soud  navrhovatele  srozumitelně  a  určitě  vyzve  k  doplnění  podání  v  rozsahu uvedeném ve výroku tohoto usnesení, stanoví mu k tomu přiměřenou lhůtu a zároveň jej poučí, že nebude-li  výzvě  soudu  ve  stanovené  lhůtě  vyhověno,  soud  podání  podle  citovaného ustanovení s. ř. s. odmítne. 

  V daném  případě  byla  ovšem  výzva  k odstranění  vad  podání  (č.  l.  21  soudního  spisu) koncipována jako prostý přípis. Přestože byla výzva vydána předsedkyní senátu (jakkoliv chybí její podpis) a obsahuje poučení, že nevyhovění bude mít za následek odmítnutí žaloby, je evidentní, že ve formě usnesení vydána nebyla, a nesplňuje tak požadavky definované v § 37 odst. 5 s. ř. s. 

  S městským soudem se pak nelze zcela ztotožnit ani v hodnocení později předložených plných mocí, které stěžovatel udělil Advokátní daňové kanceláři Hajdučík, s. r. o. Ty totiž nejsou podstatné z toho hlediska, zda žalobu a její doplnění podala jménem stěžovatele osoba oprávněná jej zastupovat, tj. Auditorská daňová kancelář s. r. o. Nová výzva, vydaná již ve formě usnesení, proto  musí  směřovat  k odstranění  pochybností  ohledně  toho,  zda  žaloba  a  její  doplnění  byly podány  osobou  k tomu  oprávněnou  na  základě  plné  moci,  neboť  –  a  zde  nic  nenamítá  ani stěžovatel  –  plná  moc  ze  dne  20.  11.  2012  neobsahuje  stěžovatelův  podpis.  Reakcí  na  výzvu soudu  směřující  k  odstranění  nedostatku  doložení  zastoupení  může  být  i  to,  že  účastník  řízení (stěžovatel)  opatří  žalobu  svým  podpisem.  Tím  sice  neprokáže,  že  je  v  řízení  zastoupen označeným  zmocněncem  (a  proto  se  na  něj  bude  pohlížet  jako  na  nezastoupeného), avšak zabrání  tomu,  aby  soud  žalobu  odmítl  (není-li  zde  jiných  vad,  stane  se  žaloba projednatelnou  i  bez  účasti  údajného  zmocněnce  účastníka).  Stejné  účinky  jako  to,  že  účastník řízení  připojí  svůj  podpis  přímo  na  příslušnou  žalobu,  má  se  zřetelem  ke  sledovanému  účelu i to, že se s touto žalobou podepsaným podáním ztotožní, jinak řečeno, že učiní podání, v němž vadu  původního  podání  zhojí  (viz  např.  usnesení  Nejvyššího  soudu  ze  dne  27. 11. 2001, sp. zn. 29 Cdo 2352/2000, uveřejněné v časopise Soudní judikatura č. 3, ročník 2002, pod číslem 60,  str.  253).  V  usnesení  ze  dne  21.  5.  1996,  sp.  zn.  2  Cdon  137/96  (uveřejněném  v  časopise Soudní  judikatura  č.  4,  ročník  1997,  pod  číslem  32,  str.  88),  Nejvyšší  soud  dokonce  uvedl, že nedostatek  podmínky  řízení  spočívající  v  absenci  právně  účinné  plné  moci  lze  „odstranit dodatečným předložením plné moci, resp. plné moci, dokládající zastoupení - právně regulérní - jinou osobou (např. advokátem), která dříve učiněné úkony prohlásí za vlastní.“ 

  Zároveň soud  připomíná závěry svého rozhodnutí ze dne 17. 2. 2012, č. j. 8 As 89/2011 - 31,  www.nssoud.cz,  že  úkon  učiněný  prostřednictvím  datové  schránky osobou  oprávněnou  či  osobou  pověřenou,  která  doložila  své  pověření,  má  podle  §  18 odst. 2 zákona č. 300/2008 Sb., o elektronických úkonech a autorizované konverzi dokumentů, stejné  účinky  jako  úkon  učiněný  písemně  a  podepsaný,  proto  nemusí  být  podepsaný elektronickým podpisem ve smyslu zákona č. 227/2000 Sb., o elektronickém podpisu, ani jej není třeba potvrzovat písemným podáním shodného obsahu či předložením jeho originálu dle § 37 odst. 2 věty druhé s. ř. s. 

  Pokud  pak  jde  o  skutečnost,  že  žalobce  měl  být  v řízení  před  městským  soudem zastoupen  právnickou  osobou,  poukazuje  zdejší  soud  na  své  rozhodnutí  ze  dne  6.  8.  2010, č. j. 5 Afs 12/2010 - 80, publ. pod č. 2132/2010 Sb. NSS. Z něj plyne, že umožňuje-li výslovně zákon č. 523/1992 Sb., o daňovém poradenství a Komoře daňových poradců České republiky, aby tyto služby poskytovaly i k tomu určené právnické osoby, nelze vykládat § 35 odst. 2 s. ř. s. stricto sensu tak, že pojem „osoba“ je třeba redukovat toliko na osoby fyzické – daňové poradce. V řízení o žalobě může být žalobce zastoupen na základě plné moci nejen daňovým poradcem, ale  i  obchodní  společností,  popř.  družstvem,  vykonávající  daňové  poradenství  dle  §  3  odst.  6 vposled citovaného zákona. 

  Nejvyšší  správní  soud  na  základě  výše  uvedených  důvodů  dospěl  k již  předestřenému závěru, že vydání výzvy podle § 37 odst. 5 s. ř. s. v jiné formě než předepsané, je vadou řízení před soudem, pokud soud následně dospěl k závěru, že žalobu je třeba odmítnout pro nesplnění nadepsané výzvy. Odmítnutí žaloby pak je nezákonné a je naplněn důvod kasační stížnosti podle §  103  odst.  1  písm.  e)  s.  ř.  s.  Proto  kasační  soud  musel  napadené  usnesení  zrušit  a věc  vrátit městskému soudu k dalšímu řízení (§ 110 odst. 1 s. ř. s. věta první před středníkem). 

  Zruší-li Nejvyšší správní soud rozhodnutí krajského (městského) soudu a vrátí-li mu věc k dalšímu řízení, je tento soud vázán právním názorem vysloveným Nejvyšším správním soudem ve zrušovacím rozhodnutí (§ 110 odst. 4 s. ř. s.). 

  O náhradě nákladů řízení o kasační stížnosti městský soud rozhodne v novém rozhodnutí 

 (§ 110 odst. 3 s. ř. s.). 

  P o u č e n í :  Proti tomuto rozsudku   n e j s o u   opravné prostředky přípustné. 

  

 V Brně dne 21. listopadu 2013 

 JUDr. Miluše Došková 

 předsedkyně senátu 

  

  

  

  

  
 
