3 Azs 17/2018 - 55 

  U S N E S E N Í 

  

  

  Nejvyšší správní soud rozhodl v senátu složeném z předsedy JUDr. Jaroslava Vlašína a soudců Mgr. Radovana Havelce a JUDr. Tomáše Rychlého v právní věci žalobkyně: S. P., zastoupena Mgr.  Ing.  Vlastimilem  Mlčochem,  advokátem  se  sídlem  Praha  2,  Sekaninova  36,  proti žalovanému:  Ministerstvo vnitra,  odbor  azylové  a migrační  politiky,  se  sídlem  Nad  štolou  3, Praha  7,  o  přezkoumání  rozhodnutí  žalovaného  ze  dne  10.  4.  2017,  č. j.  OAM-24/LE-BE05- BE04-2017, o kasační stížnosti žalobkyně proti rozsudku Krajského soudu v Praze ze dne 21. 11. 2017, č. j. 46 Az 9/2017 - 53, 

  

 t a k t o : 

  

  

 I.  Kasační stížnost   s e   o d m í t á   pro nepřijatelnost. 

 II.  Žádný z účastníků   n e m á   p r á v o   na náhradu nákladů řízení o kasační stížnosti. 

  

 O d ů v o d n ě n í : 

 I. 

 Dosavadní řízení 

  

  

  [1] Žalovaný rozhodnutím ze dne 10. 4. 2017, č. j. OAM-24/LE-BE05-BE04-2017 neudělil žalobkyni mezinárodní ochranu podle § 12, § 13, § 14, § 14a a § 14b zákona č. 325/1999 Sb., o azylu, ve znění pozdějších předpisů (dále jen „zákon o azylu“). 

 [2] Žalobu  proti  tomuto  rozhodnutí  zamítl  Krajský  soud  v Praze  rozsudkem  ze  dne 21. 11. 2017, č. j. 46 Az 9/2017 – 53, neboť shledal, že stěžovatelkou tvrzené důvody nesvědčí pro udělení ani jednoho z typů mezinárodní ochrany. 

  II. 

 Kasační stížnost 

  [3] Žalobkyně (dále též „stěžovatelka“) proti rozsudku podala kasační stížnost. V ní uplatnila kasační důvody podle ustanovení § 103 odst. 1 písm. a) a b) zákona č. 150/2002 Sb. soudní řád správní.  

 [4] Nejprve namítla, že v řízení před krajským soudem nemohla řádně doložit žádné důkazy na prokázání svých tvrzení, když byla umístěna v Zařízení pro zajištění cizinců, což je de facto vězení  pro  cizince.  Dále  nesouhlasí  s krajským  soudem  v tom,  že  v  případě  domácího  násilí se může  žena  žijící  v  Ukrajině  obrátit  na  místní  orgány  policie.  Podle  stěžovatelky  se  jedná o „pustou utopii“, takové kroky nemají žádnou trestně právní odezvu a vždy se obrátí proti ženě. Stěžovatelka  obecně  tvrdí,  že  „jak  konstatovaly  některé  nezávislé  instituce,  je  domácí  násilí  v  Rusku a na Ukrajině masovou záležitostí a dlouhodobým traumatem ruské i ukrajinské společnosti.“  

 [5] Stěžovatelka  rovněž  namítla,  že  odbor  azylové  a  migrační  politiky  používal  při  řízení o poskytnutí mezinárodní ochrany podklady z řízení o vyhoštění, kdy stěžovatelka byla v režimu zadržení  a  Odbor  azylové  a  migrační  politiky  jí  vyčítal  rozdíly  ve  výpovědi  před  policejním orgánem  a  při  pohovoru  v  rámci  řízení  o  poskytnutí  mezinárodní  ochrany.  Je  toho názoru, že je uprchlíkem  sur  place  a  podle  toho  by  s ní  mělo  být  zacházeno.  Poukázala  také na to, že  na  Ukrajině  v  současné  době  dochází  k  zostřování  jednak  na  hranici  přímých  bojů, když obě strany konfliktu byly vyzbrojeny vysoce efektivními zbraňovými systémy jak ze strany Ruské federace, tak i ze strany USA. Ve vnitrozemí Ukrajiny dochází k postupné erozi centrální moci,  k  moci  se  dostávají  paramilitární  jednotky  (Pravý  sektor),  ozbrojené  složky  politických stran, paramilitární jednotky oligarchů a v neposlední řadě kriminální struktury. 

 [6] Následně  stěžovatelka  namítla,  že  u  ní  mělo  být  uplatněno  pravidlo  non  -  refoulement, protože žije a pracuje v České republice již více než 15 let. V České republice žijí oba její bratři a budou  zde  žít  i  obě  její  dcery.  Závěrem  stěžovatelka  uvedla,  že  přístup  odboru  azylové a migrační politiky byl formalistický a dokazování bylo zaměřeno jen na to, aby všechny důkazy svědčily pro neudělení mezinárodní ochrany, o čemž svědčí 1-2 % úspěšnosti žadatelů, na rozdíl cca 45 % průměrné úspěšnosti žadatelů v zemích Evropské unie. 

 III. 

 Posouzení věci Nejvyšším správním soudem 

  [7] Dříve,  než  mohl  Nejvyšší  správní  soud  posoudit  námitky  uplatněné  v kasační  stížnosti, musel posoudit otázku její přijatelnosti. Podle § 104a odst. 1 s. ř. s. totiž platí, že „[j]estliže kasační stížnost  ve  věci  mezinárodní  ochrany  svým  významem  podstatně  nepřesahuje  vlastní  zájmy  stěžovatele,  odmítne ji Nejvyšší správní soud pro nepřijatelnost.“ 

 [8] Nejvyšší  správní  soud  ve  svém  usnesení  ze  dne  26.  4.  2006,  č.  j.  1  Azs  13/2006  –  39 vyložil, že „[p]řesahem vlastních zájmů stěžovatele (který ve věcech azylu jedině vede k meritornímu projednání kasační stížnosti), je jen natolik zásadní a intenzivní situace, v níž je – kromě ochrany veřejného subjektivního práva  jednotlivce  –  pro  Nejvyšší  správní  soud  též  nezbytné  vyslovit  právní  názor  k  určitému  typu  případů či právních  otázek.  To  prakticky  znamená,  že  přesah  vlastních  zájmů  stěžovatele  je  dán  jen  v  případě rozpoznatelného dopadu řešené právní otázky nad rámec konkrétního případu. Primárním úkolem Nejvyššího správního soudu v tomto  řízení je proto nejen ochrana individuálních veřejných subjektivních práv, nýbrž také výklad právního řádu a sjednocování rozhodovací činnosti krajských soudů.“ Nejvyšší správní soud v témže usnesení přitom demonstrativně vymezil přibližně 5 typových okruhů právních otázek, u kterých se může jednat o přijatelnou kasační stížnost. V zájmu stěžovatelky v řízení o kasační stížnosti ve věcech  mezinárodní  ochrany  je  pak  nejenom  splnit  podmínky  přípustnosti  kasační  stížnosti a svoji  stížnost  opřít  o  některý  z  důvodu  uvedených  v  § 103  odst.  1  s.  ř.  s.,  nýbrž  také  uvést, v čem  spatřuje  – v mezích  kritérií  přijatelnosti  –  v  konkrétním  případě  podstatný  přesah  svých vlastních  zájmů  a z jakého  důvodu  by  tedy  měl  Nejvyšší  správní  soud  předloženou  kasační stížnost věcně projednat. 

 [9] Stěžovatelka  v kasační  stížnosti  výslovně  netvrdila  a  neoznačila  konkrétní  důvod, jímž by měla  kasační  stížnost  ve  věcech  mezinárodní  ochrany  svým  významem  podstatně přesáhnout  její  vlastní  zájmy.  V uplatněných  důvodech  kasační  stížnosti  nicméně  lze  shledat námitky, které svou podstatou směřují proti domnělému pochybení krajského soudu při výkladu hmotného  či procesního  práva.  Žádné  takové  pochybení  však  Nejvyšší  správní  soud  však ve stěžovatelčině  věci  neshledal.  Je  přitom  názoru,  že se  krajský  soud  všechny  žalobní  námitky posoudil  správně  a v souladu  s ustálenou  judikaturou,  od  níž  v projednávané  věci  neshledal důvod se jakkoli odchýlit.  

 [10]  Krajský  soud  i  žalovaný  hodnotili  stěžovatelčinu  situaci  na  základě  skutečností,  které uvedla  ona  sama,  ať  už  v  rámci  výpovědi  dílem  v řízení  o  správním  vyhoštění  anebo  v  řízení o mezinárodní ochraně. Situaci v zemi původu krajský soud i žalovaný posoudili na základě celé řady zpráv pocházejících z rozdílných zdrojů a institucí (informace Ministerstva zahraničních věcí ČR ze dne 3. 6. 2016 a ze dne 25. 7. 2016, informace OAMP Ukrajina-domácí násilí z 13. 2. 2017, informace Vysokého komisaře OSN pro uprchlíky ze září 2015 - posouzení mezinárodní ochrany v souvislosti  s vývojem  na  Ukrajině-aktualizace  č.  3,  zpráva  Vysokého  komisaře  OSN pro lidská práva  o  stavu  lidských  práv  na  Ukrajině  za  období  od  16.  11.  2015  do  15.  2.  2016 ze dne  3.  3.  2016,  výroční  zpráva  Human  Rights  Watch  2017-Ukrajina  ze  dne  12.  1.  2017, zpráva Freedom  House,  Ukrajina  ze  dne  27.  1.  2016,  výroční  zpráva  Amnesty  International 2017 -  Ukrajina  ze  dne  22.  2.  2017,  zpráva  MZ  USA  o  dodržování  lidských  práv  na  Ukrajině ze rok 2015 z 13. 4. 2016 a informace MV Velké Británie, Ukrajina: Krym, Doněck a Luhansk z ledna  2016).  Se   závěry,  které  krajskému  soudu  a  žalovanému  z těchto  podkladů  vyplynuly, stěžovatelka v kasační stížnosti poté nesouhlasí jen obecně, aniž by současně tyto podklady nějak konkrétně a věrohodně zpochybnila.  

  [11] Samotné  hodnocení  těchto  skutečností  ze  strany  krajského  soudu  ať  už  pro  posouzení důvodu pro udělení azylu podle ustanovení § 12 zákona o azylu nebo pro doplňkovou ochranu podle ustanovení § 14 odst. 2 písm. b) zákona o azylu shledal Nejvyšší správní soud za souladné s ustálenou judikaturou. Sám již v řadě svých rozhodnutí vyložil, že skutečnost, že žadatel o azyl má  v  zemi  původu  obavy  před  vyhrožováním  ze  strany  soukromé  osoby,  není  bez  dalšího důvodem  pro  udělení  azylu  podle  ustanovení  §  12  zákona  o  azylu,  pokud  problémy se soukromými  osobami  neměly  svůj  původ  ve  skutečnostech  pro  azylové  řízení  významných, tedy  v  pronásledování  z  důvodu  rasy,  národnosti,  náboženství,  příslušnosti  k  určité sociální skupině či pro zastávané politické názory. Nejvyšší správní soud dále v rozhodnutí ze dne 10.  9.  2008,  č. j. 9 Azs  49/2008  -  55,  vyslovil,  že  "domácí  násilí  je  bezesporu  celospolečenským  jevem, který nelze  podceňovat  a  který  vyvěrá  z  podhoubí  sociální  diskriminace  a  který  je  zpravidla  determinovaný příslušností  k  určitému  pohlaví.  Jako  takový  přitom  může  být  za  určitých  okolností  také  azylově  relevantním důvodem a právě tyto okolnosti, které záleží především na zemi původu, jejích právních, sociálních či kulturních normách  a  hodnotách,  je  třeba  analyzovat  a  zvažovat,  zda  je  příslušný  stát  schopen  či  ochoten  zajistit  oběti domácího  násilí  potřebnou  ochranu  nebo  zda  je  na  místě  poskytnutí  mezinárodní  ochrany,  a  to  na  základě příslušnosti k určité sociální skupině.“  

 [12]  Krajský soud právě tato východiska zvážil a velmi podrobně v bodu 29 svého rozsudku (vycházeje  ze  zprávy  ministerstva  vnitra,  která  se  výslovně  zabývala  otázkou  domácího  násilí na Ukrajině) posoudil právě to, že na Ukrajině je zaváděn účinný systém ochrany před domácím násilím, který může stěžovatelka po návratu v případě potřeby nepochybně využít. Krajský soud mj.  upozornil  na  statistické  ukazatele  prokazující,  že  státní  orgány  ohlášené  domácí  násilí na Ukrajině  stíhají.  Jestliže  stěžovatelka  v  kasační  stížnosti  obecně  namítla,  že  by  ochrany ukrajinských  bezpečnostních  orgánů  před  násilím  ze  strany  bývalého  manžela  využít  pro  jejich neefektivnost  ani  nemohla,  nejedná  se  o  námitku,  která  by  byla  relevantní  pro  zpochybnění tohoto závěru krajského soudu. 

 [13]  K bezpečnostní  situaci  v zemi  původu  poté  krajský  soud  uvedl,  že  stěžovatelka  byla před odchodem  hlášena  v Zakarpatské  oblasti,  v obci  X  a  že  o  nepříznivé  bezpečnostní  situaci v této  oblasti  v řízení  před  žalovaným  ani  nic  netvrdila.  Krajský  soud  proto  z hlediska  azylově relevantních  důvodů  nemohl  tuto  skutečnost  ani  hodnotit.  Ostatně  stěžovatelka  ani v kasační stížnosti, kromě toho, že jen obecně namítla, že situace na Ukrajině se zhoršila, nijak konkrétně ani netvrdila, jaký by toto zhoršení mohlo mít vliv na její situaci v zemi původu. Ani v takovém tvrzení  neshledal  tedy  Nejvyšší  správní  soud  důvod  hodný  některého  z typů  mezinárodní ochrany, jenž by měl hodnocen žalovaným a následně být podroben přezkumu správních soudů.  

 [14]  Krajský soud taktéž podle názoru Nejvyššího správního soudu vyložil důvody, pro které neudělením  mezinárodní  ochrany  nebude  zasaženo  do  rodinných  a  soukromých  vazeb stěžovatelky. Nejvyšší správní soud k tomu dodává, že stěžovatelka v kasační stížnosti ani netvrdí žádné  vážné  důvody,  pro  které  by  její  rodinný  a  soukromý  život  návratem  na  Ukrajinu  měl utrpět natolik  vážnou  újmu,  aby  jí  bylo  lze  udělit  doplňkovou  ochranu  podle  ustanovení § 14a odst. 2 písm. d) zákona o azylu. Nejvyšší správní soud tak poukazuje na to, že případný zásah  do  stěžovatelčina  soukromého  a  rodinného  života  v situaci,  kdy  jí  policie  jiným rozhodnutím  uložila  správní  vyhoštění,  je  třeba  posoudit  v rámci  důvodů  znemožňujících vycestování  cizince  zejména  podle  ustanovení  §  179  odst.  2  písm.  d)  zákona  č.  326/1999  Sb., o pobytu cizinců na území České republiky. 

 [15] S ohledem  na  výše  uvedené  Nejvyšší správní soud  kasační stížnost  podle § 104a odst. 1 s. ř. s. pro nepřijatelnost odmítl. 

 IV.  Náklady řízení 

  [16]  Kasační  stížnost  byla  odmítnuta,  Nejvyšší  správní  soud  proto  rozhodl  tak,  že  žádný z účastníků  nemá  právo  na  náhradu  nákladů  řízení  o  kasační  stížnosti  (§  60  odst.  3  s.  ř.  s. ve spojení s § 120 s. ř. s.). 

  P o u č e n í :    Proti  tomuto  usnesení      n  e  j  s  o  u     opravné  prostředky  přípustné  

 (§ 53 odst. 3 s. ř. s.).  

  

 V Brně dne 27. září 2018 

 JUDr. Jaroslav Vlašín 

 předseda senátu 

  
