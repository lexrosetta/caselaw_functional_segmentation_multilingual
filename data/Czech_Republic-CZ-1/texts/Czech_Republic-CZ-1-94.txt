Soud: Nejvyšší soud 

 Spisová značka: 7 Tdo 463/2002 

 Datum rozhodnutí: 28. 8. 2002 

 Typ rozhodnutí: Usnesení 

  

  						7 Tdo 463/2002 

 U S N E S E N Í 

 Nejvyšší soud České republiky v neveřejném zasedání konaném dne 28. 8. 2002 v  Brně, o dovolání obviněného I. N., které podal proti rozsudku Vrchního soudu v  Praze ze dne 19. února 2002, sp. zn. 3 To 159/01, v trestní věci vedené u  Krajského soudu v Hradci Králové pod sp. zn. 5 T 42/2000,   t a k t o : 

 	Podle § 265i odst. 1 písm. b), e) tr. ř. se dovolání   o d m í t  á .      

 O d ů v o d n ě n í : 

 Vrchní soud v Praze jako soud odvolací shora uvedeným rozsudkem (poté co z  důvodu novelizace trestního zákona zákonem č. 265/2001 Sb., s účinností od 1.  1. 2002, zrušil v celém rozsahu rozsudek Krajského soudu v Hradci Králové ze  dne 20. 9. 2001, sp. zn. 5 T 42/2000) uznal obviněného vinným trestným činem  zkrácení daně, poplatku a podobné povinné platby podle § 148 odst. 1, 3 písm.  c) tr. zák. ve znění zák. č. 265/2001 Sb., a trestným činem porušování předpisů  o oběhu zboží ve styku s cizinou podle § 124 odst. 1, 2 písm. b) téhož tr.  zák., a to za jednání ve výroku tohoto rozsudku podrobně uvedené. Podle § 148  odst. 3 tr. zák. za použití § 35 odst. 2 tr. zák. mu pak uložil souhrnný trest  odnětí svobody v trvání tří let, pro jehož výkon byl zařazen podle § 39a odst.  3 tr. zák. do věznice s dozorem. Podle § 53 odst. 1 a § 54 odst. 1 tr. zák. mu  byl uložen také peněžitý trest ve výměře 15.000,- Kč a podle § 54 odst. 3 tr.  zák. i trest propadnutí věci v rozsudku konkrétně uvedených. Současně byl  zrušen výrok o trestu v rozsudku Okresního soudu v Trutnově ze dne 27. 10.  1998, sp. zn. 2 T 825/96, jakož i všechna další rozhodnutí na zrušený výrok  obsahově navazující, pokud vzhledem k jeho zrušení pozbyla podkladu. 

 Proti rozsudku odvolacího soudu podal obviněný prostřednictvím obhájce včas  dovolání s tím, že ho podává z důvodu uvedeného v § 265b odst. 1 písm. g) tr.  ř., když daný skutek nebyl provedenými důkazy prokázán a za předpokladu, že by  prokázán byl, nebyl správně právně posouzen. Ohledně skutkových zjištění pak  obsáhle namítá, že skutek nebyl jednoznačně provedenými důkazy prokázán,  přičemž poukazuje na konkrétní skutkové okolnosti, které považuje za  neprokázané (vědomí o tom, že alkohol je údajně určen k vývozu, že se zúčastnil  jednání na Celním úřadě, že nechal složit alkohol v Trutnově, že nebylo  zjištěno, v jaké výši byl celní dluh uhrazen, atd.). Ohledně právního posouzení  skutku pak nesouhlasí s právní kvalifikací jeho jednání podle § 148 tr. zák,  když celní dluh není škodou, ale předpisem dávky a za celní dluh odpovídá  deklarant ZD D., B., nebyl plátcem spotřební daně a nemohl se tohoto trestného  činu dopustit a stejně tak ani podle § 124 tr. zák., když samotné uvedení  nesprávných nebo nepravdivých údajů v celním prohlášení o zboží v celním  řízení, jehož dovoz, vývoz nebo průvoz není zvláštním předpisem omezen či  zakázán, nenaplňuje znaky tohoto trestného činu. Navrhl proto, aby byl napadený  rozsudek zrušen a věc přikázána odvolacímu soudu k novému projednání a  rozhodnutí Současně navrhl, aby dovolací soud rozhodl o odkladu výkonu  uloženého trestu.   

 Státní zástupce činný u Nejvyššího státního zastupitelství ve vyjádření k  dovolání uvedl, že uplatněný dovolací důvod nekoresponduje s obsahem dovolání,  neboť argumenty se týkají výlučně hodnocení skutkového stavu, jehož změny se  obviněný ve skutečnosti domáhá. Dovolání tak bylo ve skutečnosti podáno z  jiného důvodu, než je uveden v ustanovení § 265b tr. ř., a navrhl, aby bylo  podle § 265i odst. 1 písm. b) tr. ř. odmítnuto v neveřejném zasedání. 

 Důvod dovolání podle § 265b odst. 1 písm. g) tr. ř. se uplatní tehdy, spočívá- li dovoláním napadené rozhodnutí na nesprávném právním posouzení skutku nebo  jiném nesprávném hmotněprávním posouzení. Ze znění tohoto ustanovení vyplývá,  že prostřednictvím uvedeného dovolacího důvodu nelze napadat správnost  skutkových zjištění, která jsou pro dovolací soud závazná. Soudem zjištěný  skutek proto může dovolací soud hodnotit pouze z hlediska, zda naplňuje znaky  daného trestného činu, zda se nejedná o trestný čin jiný, anebo vůbec nejde o  trestný čin. Z tohoto důvodu bylo dovolání obviněného v části směřující proti  správnosti skutkových zjištění odmítnuto podle § 265i  odst. 1 písm. b) tr. ř.,  protože bylo podáno z jiného důvodu, než je uveden v § 265b tr. ř. 

 Další námitky obviněného proti právní kvalifikaci jeho jednání jako trestné  činy, jimiž byl uznán vinným, jsou již námitkami ve smyslu § 265b odst. 1 písm.  g) tr. ř. Tyto námitky jsou ale jen opakováním námitek, které obviněný uplatnil  již v odvolání. Odvolací soud na ně podrobně reagoval s uvedením příslušných  zákonů, z nichž jednoznačně vyplývá nedůvodnost tvrzení obviněného, že za celní  dluh odpovídá ZD D., B. a že když nebyl plátcem spotřební daně, tak se nemohl  dopustit trestného činu podle § 148 tr. zák. Stejně tak k námitce obviněného,  že u trestného činu podle § 124 tr. zák. z rozsudku soudu I. stupně nevyplývá,  jaký zvláštní předpis měl mimo celního zákona porušit, odvolací soud výslovně  uvedl, že šlo o porušení ochranných opatření vyplývajících z vyhl. MZO č.  560/1991 Sb., o podmínkách vydávání úředního povolení k dovozu a vývozu zboží a  služeb (licence). Obviněný přesto, aniž namítá nesprávnost tohoto zjištění  odvolacího soudu, uvádí v dovolání obecnou námitku, že uvedení nesprávných nebo  nepravdivých údajů v celním prohlášení o zboží, jehož dovoz, vývoz nebo průvoz  není zvláštním předpisem omezen či zakázán, nenaplňuje znaky trestného činu  podle § 124 tr. zák, ač omezení zboží, které svým jednáním porušil, jednoznačně  vyplývá ze zvláštního režimu, do kterého bylo propuštěno. 

 Zjevně nedůvodná je také námitka obviněného, že celní dluh není škodou a  odpovídá za něj ZD D., B. jako deklarant. Nebyla-li totiž daň (poplatek, clo,  …) vůbec přiznána nebo vyměřena, resp. byla-li zatajena samotná skutečnost,  odůvodňující vznik daňové, celní a jiné povinnosti, jak tomu bylo v tomto  případě, výše zkrácení se rovná celé výši této povinné platby, jež měla být  přiznána, vyměřena a zaplacena (viz Komentář k Trestnímu zákonu, 4. vydání, C.  H. BECK, str. 821). Případné uhrazení celního dluhu ze strany ZD D., B. je pak  z hlediska trestní odpovědnosti obviněného bez významu, přičemž pachatelem  trestného činu podle § 148 tr. zák. může být nejen subjekt daně (poplatku,  event. jiné povinné platby), ale kdokoli, kdo svým úmyslným jednáním způsobí,  že zákonná daň (poplatek, event. jiná povinná platba) nebyla jemu anebo jinému  subjektu vyměřena buď vůbec anebo v zákonné míře a byla tak zkrácena ve větším  rozsahu. Celní dluh je pak z hlediska trestního zákona škodou, kterou ale nelze  uplatňovat v adhézním řízení (viz rozh. č. 52/1989 Sbírky soudních rozhodnutí a  stanovisek).  

 Protože již z obsahu dovolání je zřejmé, že rozhodnutí odvolacího soudu  vytýkanými vadami právního posouzení netrpí a dovolání bylo v tomto směru  podáno jen formálně, bylo dovolání obviněného, v části týkající se námitek  podřaditelných pod ustanovení § 265b odst. 1 písm. g) tr. ř., jako zjevně  neopodstatněné odmítnuto podle § 265i odst. 1 písm. e) tr. ř. 

 O návrhu obviněného na odložení výkonu rozhodnutí podle § 265h odst. 3 tr. ř.  Nejvyšší soud nerozhodoval, když pro takové rozhodnutí neshledal důvody.      

 Poučení:   Proti tomuto usnesení není opravný prostředek přípustný. 

 V Brně dne 28. srpna 2002 

 Předseda senátu: 

 JUDr. Michal Mikláš   
