 

  

  

  

  

  

  

  

  

 Pl.ÚS 23/96 ze dne 7. 5. 1997 

 Pl.ÚS 23/96 ze dne 7. 5. 1997 str. 2 

 Zdroj: NALUS - databáze rozhodnutí Ústavního soudu 

  Zdroj: NALUS - databáze rozhodnutí Ústavního soudu Pl.ÚS 23/96 ze dne 7. 5. 1997 128/1997 Sb. N 50/8 SbNU 23 Podmínky pro odškodnění politických vězňů a některých obětí nacistické perzekuce 

  Česká republika NÁLEZ Ústavního soudu Jménem republiky 

  

 Plénum Ústavního soudu 

  rozhodlo dne  7. května 1997 po ústním jednání o návrhu M. Š. na zrušení  ustanovení § 3 odst. 1 písm. c) zákona  č.   217/1994  Sb.,  ve  znění   zákona  č.  77/1995  Sb., o poskytnutí jednorázové peněžní částky některým obětem nacistické perzekuce,  předloženému v  souvislosti s  ústavní stížností proti rozsudku  Vrchního  soudu  v  Praze  z  15.  12.  1995,  č.  j.  3 A 64/95-28, t a k t o : 

 Návrh  se  z a m í t á . 

 O d ů v o d n ě n í : 

                                I.      M. Š.  podala k Ústavnímu soudu  ústavní stížnost na rozsudek Vrchního soudu  v Praze, sp.  zn. 3 A  64/95, jímž bylo  potvrzeno rozhodnutí  České  správy  sociálního  zabezpečení  ze  dne 20. 7. 1995. Svým rozhodnutím Česká správa sociálního zabezpečení zamítla tehdy žádost  M. Š. o poskytnutí  jednorázové peněžní částky podle § 3  odst. 1  písm. c)  zák.  č.  217/1994 Sb.,  v platném  znění, s odůvodněním,   že  nebyla   splněna  podmínka   ustanovení  §  2 citovaného zákona, neboť její manžel v době úmrtí již neměl status československého politického  vězně podle ustanovení  § 2 odst.  1 bod  5. zákona  číslo 255/1946  Sb., jak  to požaduje  zákon číslo 217/1994 Sb., v platném znění. 

      Navrhovatelka podala proti rozhodnutí České správy sociálního zabezpečení opravný  prostředek k Vrchnímu soudu  v Praze, přičemž poukázala  zejména na  prohlášení dcery  A. S.,  L. R., které její otec,  bývalý spoluvězeň  A. Š.  řekl, že  A. Š.  byl zastřelen na korbě nákladního  auta při evakuaci  koncentračního tábora 25.  4. 1945.  Vrchní  soud  však  dospěl  k  závěru,  že se navrhovatelce nepodařilo toto datum prokázat a  opřel se o doklady Mezinárodního červeného kříže, v němž se uvádí jako den smrti 8. květen 1945. 

      Vrchní  soud dále  dospěl pro  navrhovatelku k nepřijatelnému závěru, že  status politického vězně trval  u manžela stěžovatelky pouze  od 14.  12. 1944  do 5.  5. 1945.  Zemřel-li až po uplynutí tohoto období,  nebyl již dle  stanoviska soudu politickým  vězněm podle  zákona č.  255/1946 Sb.   a nemůže  být proto  považován za postiženou osobu. 

      Vzhledem  k  uvedenému  stanovisku  Vrchního  soudu  v  Praze spojila  stěžovatelka  se  svou  ústavní  stížností  také návrh na zrušení části  právního předpisu podle  ustanovení § 74  zákona č. 182/1993   Sb.,  o   Ústavním   soudu.   Jeho  uplatněním   -  dle navrhovatelky  - nastala  skutečnost, která  je předmětem  ústavní stížnosti.  Navrhla proto  zrušení části  zákona č.  217/1994 Sb., o poskytnutí jednorázové peněžní částky některým obětem nacistické perzekuce,   a   to   slov:   &quot;ve   vyšetřovací  vazbě,  vězeních, koncentračních  a internačních  táborech&quot; v  § 3  odst. 1 písm. c) citovaného  zákona,  jakož  i  v  téže  větě  následujících  slov: &quot;v souvislosti  se zatýkáním&quot;. Po  této úpravě by  na úvodní slova § 3, jež  znějí: &quot;Nárok na  poskytnutí jednorázové peněžní  částky vzniká:&quot;,  v  písm.  c)  navazoval  text:  &quot;vdovám  a  vdovcům  po postižených  občanech  popravených  nebo  zemřelých  nebo  násilně usmrcených&quot;. 

      Senát  Ústavního  soudu,  když  zjistil,  že stížnost splňuje všechny potřebné předpoklady, přerušil dle  § 78 odst. 1 zákona č. 182/1993 Sb. dosavadní  řízení a usnesením z 19.  7. 1996 návrh na zrušení  části  §  3  odst.  1  písm.  c)  zákona č. 217/1994 Sb., v platném znění,  postoupil plénu k rozhodnutí  podle čl. 87 odst. 1 písm. a) Ústavy  České republiky za použití §  78 odst. 1 zákona o Ústavním soudu,  protože Vrchní soud v  Praze opřel své zamítavé stanovisko k nároku M. Š. o napadené ustanovení zákona. 

      Navrhovatelka ve  své ústavní stížnosti  uvádí k §  3 odst. 1 písm.  c) zákona  č. 217/1994   Sb., v  platném znění,  za použití ustanovení  § 2  odst. 1  bod 5.  zákona č.  255/1946 Sb.,  že ani z jednoho ani ze druhého ustanovení  nelze dovodit, že není vdovou ve smyslu §  3 odst. 1 písm. c)  napadeného zákona, zemřel-li její manžel  8. 5.  1945. I  koncentrační tábor  osvobozený byl  nadále koncentračním  táborem, postižený  občan  tam  byl proti  své vůli a jediná  změna spočívala  v tom,  že mu  nehrozila smrt se strany věznitelů a  že s ním bylo  vlídně zacházeno - to  však na přežití nestačilo.  Je  tedy  absurdní  konstatovat,  že  ten,  kdo zemřel v koncentračním  táboře  po  4.  5.  1945,  v koncentračním táboře vlastně  nezemřel. Hranice  4. 5.  1945 je  důležitá pro  vymezení pojmu politický vězeň,  nikoli jako časová mez pro  ustanovení § 3 odst.  1  písm.  c)  zákona  č.  217/1994  Sb.,  v  platném znění. Navrhovatelka je  přesvědčena, že se  pohybuje v režimu  zákona č. 217/1994  Sb.,  a  pokládá  za  nemožný  závěr,  aby některé vdovy peněžitou částku dostaly, protože jejich manžel zemřel při splnění všech  podmínek  4.  5.  1945,   a  jiné  vdovy  peněžitou  částku nedostaly, protože  jejich manžel zemřel  při obdobných podmínkách o den  nebo  dva  dny  později.  Vzhledem  k tomu je navrhovatelka přesvědčena,  že uvedenou  aplikací zákona  v rozhodnutí  Vrchního soudu v Praze  bylo porušeno její základní právo,  zakotvené v čl. 1 Listiny základních  práv a svobod:  &quot;Lidé jsou svobodni  a rovni v důstojnosti i právech.&quot;      Ústavní  soud zjistil  z rozhodnutí  České správy  sociálního zabezpečení,  že  žádost  navrhovatelky  o  poskytnutí jednorázové peněžité částky podle § 3 odst.  1 písm. c) zákona č. 217/1994 Sb. byla 20. 7. 1995 zamítnuta. Z rozsudku Vrchního soudu v Praze bylo zjištěno,   že   uvedené   rozhodnutí   České   správy  sociálního zabezpečení bylo tímto soudem potvrzeno. Soud dále konstatoval, že navrhovatelka sice splňuje podmínku  státního občanství i podmínku vdovy po  postiženém občanovi podle zákona  č. 217/1994 Sb., avšak nesplnila podmínku  ust. § 3  odst. 1 písm.  c) citovaného zákona, podle které vdově po postiženém občanovi vzniká nárok na vyplacení jednorázové peněžní částky 100 000  Kč pouze tehdy, jestliže tento občan zemřel ve vyšetřovací vazbě,  ve vězeních a v koncentračních a internačních táborech  nebo při násilném  usmrcení v souvislosti se  zatýkáním. Z  textu zákona   vrchní soud  dovodil, že  k úmrtí postiženého  občana  by  muselo   dojít  za  uvedených  okolností. V předmětné  věci  vzal  vrchní   soud  za  prokázané,  že  manžel navrhovatelky měl status  politického vězně od 19. 12.  1944 do 5. 5. 1945, přičemž delší trvání tohoto statutu pokládal za vyloučené výslovným  zněním zákona  č.  255/1946  Sb. Bylo-li  prokázáno, že zemřel 8. 5. 1945, pak je zřejmé  - dle názoru vrchního soudu - že zemřel v době, kdy již  postavení politického vězně neměl a nemůže být proto  v době svého  úmrtí pokládán za  postiženého občana pro účely vzneseného nároku. Dle  názoru vrchního soudu neumožňuje ani zákon č.  255/1946 Sb., ani  zákon č. 217/1994  Sb. v tomto  směru rozšiřující výklad, neboť jejich ustanovení mají taxativní povahu. 

      Ústavní  soud si  vyžádal k   návrhu M.  Š. na  zrušení části právního  předpisu  stanovisko   Parlamentu  České  republiky.  Ve vyjádření předsedy Poslanecké sněmovny Parlamentu ČR Miloše Zemana se  uvádí,  že  účelem  zákona   č.  217/1994  Sb.,  o  poskytnutí jednorázové peněžní  částky některým obětem  nacistické perzekuce, bylo zmírnit následky nacistické perzekuce  u vědomí toho, že není možné cestou  tohoto zákona zhojit veškerá  utrpení, která občanům nacistická perzekuce způsobila. Dle stanoviska předsedy Poslanecké sněmovny  Parlamentu ČR  byl A.  Š. postiženým  občanem ve  smyslu § 2  zák. č.  217/1994 Sb.,  protože byl  v souladu  s ustanovením § 2  odst.  1  bod  5   zákona  č.  255/1946  Sb.  československým politickým  vězněm.  Pro  nároky  vdovy  je  rozhodné,  zda zemřel v koncentračním  táboře.  Protože  zákon  neobsahuje  výklad pojmu koncentrační  tábor,   ani  nestanoví  datum   ukončení  existence koncentračních táborů, je třeba zvážit, zda k výkladu tohoto pojmu lze použít  dobu uvedenou v §  2 odst. 1 bod  5 zákona č. 255/1946 Sb.  a  vyvozovat  z  toho,  že  po  dni  4. 5. 1945 již příslušný koncentrační  tábor  nemohl  existovat,   neboť  jsou  známy  také případy, kdy až do 8. 5.  1945 včetně, případně i později, nemohli vězni  koncentrační tábor  opustit a  byli zde  až do  8. 5.  1945 popravováni, popřípadě zemřeli jinak. Je proto třeba zvážit zda za skutečnou dobu  trvání koncentračního tábora  není třeba považovat tu dobu,  po kterou vězni  nemohli tábor svobodně  opustit, což je nutné posoudit  individuálně podle konkrétních  okolností případu. Zákon  č. 217/1994  Sb. sám  neuvádí datum  4. 5.  1945 a jde tedy pouze o  výklad, pro jehož  změnu není třeba,  aby zákon obsahoval klauzuli pro odstranění tvrdostí či jejich zmírnění. 

      Dle  názoru předsedy  Poslanecké sněmovny  Parlamentu ČR není také  zřejmé, zda  došlo v  napadeném zákoně  k porušení  principu rovnosti občanů  v jejich právech a  tím k porušení čl.  1 Listiny základních  práv a  svobod,  jde-li  pouze o  určitou kategorizaci nároků  podle podmínek  stanovených v  zákoně pro  všechny fyzické osoby  stejnou  měrou.  Konečně  pak  se  ve  stanovisku  předsedy Poslanecké  sněmovny  uvádí,  že   zákon  byl  schválen  potřebnou většinou   poslanců  zákonodárného   sboru,  podepsán  příslušnými ústavními  činiteli  a  řádně  vyhlášen.  Zákonodárný  sbor jednal v přesvědčení, že  přijatý zákon je v  souladu s Ústavou, ústavním pořádkem České republiky a naším právním řádem. 

 II.      Pokud jde  o posouzení návrhu  stěžovatelky na zrušení  části § 3 zákona č.  217/1994 Sb., v platném znění,  dospěl Ústavní soud k závěru návrh zamítnout, a to z těchto důvodů: 

 1)  Jádrem  návrhu  M.  Š.  je  tvrzení,  že zákon porušuje zásadu rovnosti, které  navrhovatelka spatřuje v tom,  že rozhodující pro stanovení nároku na  jednorázové odškodnění dle § 3  odst. 1 písm. c) zákona č.  217/1994 Sb., v platném znění,  je při splnění všech ostatních podmínek pouze doba úmrtí postiženého občana. V důsledku toho dochází dle navrhovatelky k nerovnému posouzení jinak rovných případů. 

      Pokud jde  o porušení základního práva  navrhovatelky dle čl. 1 Listiny  základních práv  a svobod,  je třeba  poukázat na nález Ústavního  soudu  sp.  zn.  Pl.  ÚS  47/95  o  návrhu  na  zrušení ustanovení § 3 odst.  1 písm. b) a § 5 odst.  2 zákona č. 217/1994 Sb., jímž  bylo namítnuto porušení  čl. 1 Listiny  základních práv a svobod.  V  této  souvislosti  zaujal  Ústavní  soud  stanovisko k zachování zásady rovnosti v zákoně  č. 217/1994 Sb. S odkazem na tento nález lze uvést, že napadený zákon jako předpis restitučního charakteru  nemohl   než  použít  určitá   kritéria  pro  vymezení personálního   rozsahu   zákona,   tedy   pro  vymezení  subjektů, oprávněných obdržet  určité plnění. Základní  otázkou je, zda  lze namítat  nerovnost tam,  kde zákon  stanoví pro  všechny subjekty, které jsou zahrnuty do  osobního rozsahu právního předpisu, stejné podmínky nároku. Podle názoru Ústavního soudu tomu tak není, neboť o nerovnost by se mohlo jednat pouze tehdy, kdyby určitá část osob musela pro zařazení splňovat nějakou další, tj. zvláštní podmínku. V ustanovení §  3 předmětného zákona jsou  však pro všechny vdovy, vdovce a  sirotky, tedy pro  všechny oprávněné subjekty  stanoveny podmínky stejné. Ta část ustanovení § 3 odst. 1 písm. c) zákona č. 217/1994  Sb.,   v  platném  znění,   jejíž  zrušení  stěžovatelka navrhuje, neznamená porušení ústavní zásady rovnosti občanů. 

 2) Ústavní soud dále zvážil i  to, že by v případě, kdyby napadená ustanovení byla  zrušena, došlo k  podstatné změně významu  tohoto ustanovení, neboť pak by text § 3 odst. 1 písm. c) zněl: &quot;nárok na poskytnutí jednorázové  peněžní částky vzniká vdovám  a vdovcům po postižených  občanech  popravených  nebo  zemřelých  nebo  násilně usmrcených&quot;.  V této  úpravě by  smrt postižených  občanů dle  § 2 citovaného  zákona  nebyla  nadále  chápána  pouze  jako  následek vyšetřovací vazby, následek věznění, koncentračního a internačního tábora anebo zatýkání v době okupace a druhé světové války, což by odporovalo  cíli zákonodárce  a  smyslu  zákona. Z  výše uvedených důvodů  nemohl  proto  Ústavní  soud  než  návrh  na zrušení části ustanovení § 3 písm. 1 odst. c) zamítnout. 

 3) Ústavní  soud však konečně posoudil  i to, zda znění  § 3 odst. 1 písm. c)  citovaného zákona opravňuje takový  výklad, o který se vrchní soud opřel. Po pečlivém  zvážení obsahu a smyslu ustanovení § 3  odst. 1  písm. c)  zákona č.  217/1994 Sb.,  v platném znění, jakož i § 2 odst. 1 bod 5. zákona č. 255/1946 Sb., o příslušnících československé armády v zahraničí a o některých jiných účastnících národního  boje za  osvobození, dospěl  Ústavní soud  k závěru, že výklad, o který se opírá zamítavé stanovisko vrchního soudu v této věci, není udržitelný.  Datum uvedené v § 2 odst.  1 bod 5. zákona č.  255/1946  Sb.  je  rozhodující  pro  definici československých politických  vězňů v  průběhu okupace  a II.  světové války. Vedle určitých dalších v zákoně  zmíněných případů byl politickým vězněm každý,  kdo v  době mezi  15. březnem  1939 a  4. květnem 1945 byl z důvodů  v zákoně  uvedených omezen  na osobní  svobodě vězněním, internováním, odvlečením  nebo jinak. Toto  ustanovení je významné z hlediska  ústavní   stížnosti  M.  Š.  potud,   že  její  manžel nepochybně tyto podmínky splňoval. 

      Ústavní  soud  je  názoru,  že  datum  4.  května  1945 nelze vztáhnout  na ustanovení  § 3  zcela jiného  zákona, totiž  zákona o poskytnutí jednorázové peněžní částky některým obětem nacistické perzekuce.  Zatímco §  2 zákona  č. 255/1946  Sb. stanoví,  kdo je postiženým občanem, § 3 odst. 1 písm. c) zákona č. 217/1994 Sb. se zabývá  podmínkami   vzniku  nároku  vdov   a  vdovců  po   těchto politických vězních, k němuž  dochází za předpokladu, že postižení občané  byli   popraveni  nebo  zemřeli   &quot;ve  vyšetřovací  vazbě, vězeních,  koncentračních  a   internačních  táborech&quot;  nebo  byli násilně usmrceni &quot;v souvislosti se zatýkáním&quot;. 

      Vrchní  soud v  Praze vyložil  zákon tak,  že úmrtí v objektu koncentračního   tábora  po   5.  5.   1945  není   kvalifikovanou skutečností ve smyslu  ustanovení § 3 odst. 1 písm.  c) a písm. d) zákona č.  217/1994 Sb., v platném  znění, protože dobou strávenou ve vlastnosti  československého politického vězně  je doba končící dnem 5. května 1945. Myšlenka,  že by tento status postižený občan právě prodloužením svého věznění za hranici 4. května 1945 pozbyl, je absurdní a odporuje smyslu zákona. 

      Zbývá proto  zvážit i výklad §  3 odst. 1 písm.  c) zákona č. 217/1994 Sb., a  to otázku, kdy je splněn  předpoklad, že ke smrti došlo  &quot;ve   vyšetřovací  vazbě,  vězeních,   koncentračních  nebo internačních táborech&quot;.  Dle dokladů zemřel  A. Š. 8.  5. 1945 buď v koncentračním  táboře  Flossenburg,  anebo  (spíše)  v  důsledku evakuace  (pochodu smrti)  v obci  Eggenfelden, kde  je též uveden v registru zemřelých osob. Ať tak či  onak, má Ústavní soud za to, že se v té době nacházel v rukách cizí moci, protože ke kapitulaci Německa došlo  až 8. 5.  1945, anebo přinejmenším  v táboře, který byl ustupujícími nacistickými jednotkami právě opouštěn, nebo snad již opuštěn. Vzhledem k datu 8. května tato poslední okolnost není v tomto případě rozhodná, stejně jako není rozhodné, zda byl A. Š. v táboře anebo v transportu vězňů. Ústavní soud uznává argumentaci uvedenou ve  vyjádření předsedy Poslanecké sněmovny,  že k výkladu pojmu koncentračního  tábora ve sporném zákoně  nelze použít dobu, uvedenou v  § 2 odst.  1 bod  5.  zákona č. 255/1946  Sb. za jiným účelem a  v jiné souvislosti.  Jestliže zákon nestanoví  ani pojem koncentračního tábora,  ani dobu existence  koncentračních táborů, není   ani  zákonného   podkladu  pro   interpretaci,  podle   níž koncentrační  tábor  po  dni  5.  5.  1945  již  nemohl  existovat a svoboda vězně  již po tomto  datu nemohla být  omezena. Je proto třeba zvážit,  zda za skutečnou dobu  trvání koncentračního tábora není  třeba  považovat  tu  dobu,  po  kterou  vězni nemohli tábor svobodně  opustit,  což  je   nutné  posoudit  individuálně  podle konkrétních okolností případu.      Ústavní soud chápe, že formulace zákona skýtá příležitost pro různý výklad, má však za to, že restriktivní výklad vrchního soudu neodpovídá zcela evidentně ani smyslu zákona, ani cíli zákonodárce a že  porušuje  princip  přiměřenosti  v  právním státě, vyjádřený v čl. 4 odst. 4 Listiny základních  práv a svobod, podle něhož při používání ustanovení  o mezích základních  práv a svobod  musí být šetřeno  jejich podstaty  a  smyslu.  V daném  případě nepřiměřená interpretace  zákona vrchním  soudem vedla  k porušení  základního práva  podle  čl.  36  Listiny  základních  práv  a  svobod, neboť stěžovatelce  nebyla  poskytnuta  přiměřená  soudní  ochrana proti rozhodnutí, které nemělo zákonného opodstatnění. 

      Doplňující  návrh na  zrušení časového  rozsahu pro uplatnění nároku  dle §  5 odst.  2 citovaného  zákona Ústavní  soud odmítl, protože nejde  o ustanovení, jehož  uplatněním nastala skutečnost, která je předmětem ústavní stížnosti (§ 74 zákona č. 182/1993 Sb., o Ústavním soudu).      Ústavní  soud  nespatřuje  ústavně  konformní  řešení v tomto případě ve  zrušení napadeného ustanovení,  ale v odklonu  od jeho nepřiměřeně restriktivní interpretace. Ústavní  soud také z tohoto důvodu návrh na zrušení napadeného ustanovení zamítl. 

  

 P o u č e n í : Proti rozhodnutí Ústavního soudu se nelze odvolat. 

 V Brně 7. května 1997 

  
