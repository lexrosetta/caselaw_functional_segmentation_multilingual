Soud: Nejvyšší soud 

 Důvod dovolání: § 265b odst.1 písm. a) tr.ř. 

 Spisová značka: 6 Tdo 823/2015 

 Datum rozhodnutí: 12. 11. 2015 

 Typ rozhodnutí: USNESENÍ 

  Heslo: Organizátorství, Vražda 

 Dotčené předpisy: § 10 odst. 1 písm. a) tr. zák., § 219 odst. 1,2 písm. h) tr. zák. 

 Kategorie rozhodnutí: C 

  Podána ústavní stížnost. 

 Výsledek US: odmítnuto 

 Datum rozhodnutí US: 9.5.2017 

  

 6 Tdo 823/2015-119 

  

 	U S N E S E N Í 

  Nejvyšší soud rozhodl v neveřejném zasedání konaném dne 12. listopadu 2015 o  dovolání obviněného S. L., proti usnesení Vrchního soudu v Praze ze dne 21. 1.  2015, sp. zn. 8 To 46/2013, který rozhodl jako soud odvolací v trestní věci  vedené u Krajského soudu v Ústí nad Labem pod sp. zn. 50 T 11/2011,  t a k t o : 

  Podle § 265i odst. 1 písm. e) tr. ř. se dovolání obviněného S. L.  o d m í t á  . 

  O d ů v o d n ě n í : 

 	 	Krajský soud v Ústí nad Labem rozsudkem ze dne 21. 8. 2012, sp. zn. 50  T 11/2011, uznal obviněného S. L. spolu s obviněnými V. P. a O. K. vinnými, že  

 „dne 12. září 2003 kolem 21. hodiny obžalovaný K. v L. v ulici J. z P. u garáží  opakovaně v úmyslu ho usmrtit vystřelil z krátké vzdálenosti ze samopalu vzor  61, ráže 7,65 mm, výrobního čísla …, opatřeného tlumičem hluku na poškozeného  S. K., ukrajinského podnikatele, a způsobil mu mnohočetná střelná poranění  zejména hlavy a hrudních orgánů vedoucí k jeho smrti, přičemž tomuto útoku  předcházelo zjednání obž. K. k usmrcení poškozeného za příslib umoření dluhů,  které měl na Ukrajině, od neustanoveného muže jménem I., jehož objednal pro K.  získání k popsanému jednání obžalovaný P., který prostřednictvím zejména M. M.  zajistil ubytování obž. K. v P. v době předcházející činu a jeho vycestování z  území ČR bezprostředně po něm a rovněž jeho opakovanou dopravu na místo činu a  také k jeho obhlídce a ke zjištění zvyklostí poškozeného a k předání obálky s  identifikačními údaji poškozeného, již předtím obdržel v P. od obžalovaného L.  spolu s 10 000 USD určenými jako odměna za usmrcení poškozeného, kteroužto sumu  obž. P. opět prostřednictvím M. M. odeslal na Ukrajinu, když důvodem k usmrcení  poškozeného, které inicioval u obž. P. obž. L., byly neshody poškozeného s  orgány Cizinecké policie v L., o kterých byl obž. L. informován, jež mohly vést  k narušení či ohrožení podnikatelských aktivit obž. L. a také obavy tohoto  obžalovaného, že poškozený oznámí nekalé praktiky cizinecké policie příslušným  policejním orgánům, jakož i neochota poškozeného podrobit se obž. P. jako vůdčí  autoritě v kriminálním prostředí v ukrajinské komunitě na území ČR.“ (bod 1.  výroku daného rozsudku).    

 	Takto popsané jednání obviněného S. L. soud prvního stupně právně  kvalifikoval jako účastenství ve formě organizátorství na trestném činu vraždy  podle § 10 odst. 1 písm. a) k § 219 odst. 1, odst. 2 písm. h) zákona č.  140/1961 Sb., trestního zákona, ve znění pozdějších předpisů (dále jen „tr.  zák.“). Uložil mu za to  podle § 219 odst. 2 tr. zák.  nepodmíněný trest odnětí  svobody v trvání 13 roků. Podle § 39a odst. 1 písm. d) tr. zák. ho pro výkon  uloženého trestu zařadil do věznice se zvýšenou ostrahou.    	Pro úplnost se uvádí, že soud prvního stupně dále kvalifikoval uvedené  jednání spoluobviněného  

 - V. P. jako účastenství ve formě organizátorství na trestném činu vraždy podle  § 10 odst. 1 písm. a) k § 219 odst. 1, odst. 2 písm. h) tr. zák. a uložil mu za  to podle § 35 odst. 2 a § 219 odst. 2 tr. zák. souhrnný nepodmíněný  trest  odnětí svobody v trvání 13 roků a 6 měsíců. Podle § 39a odst. 1 písm. d) tr.  zák. ho pro výkon uloženého trestu zařadil do věznice se zvýšenou ostrahou.  Podle § 70 odst. 1 písm. a) tr. zákoníku  mu dále uložil trest propadnutí věci,  a to krátké střelné zbraně zn. ČZ vzor 27, výr. číslo …, ráže 7,65 mm s jedním  kusem zásobníku a 9 ks nábojů ráže 7,65 mm. Současně zrušil výrok o trestu  odnětí svobody za přečin nedovoleného ozbrojování podle § 279 odst. 1 zákona č.  40/2009 Sb., trestního zákoníku ve znění pozdějších předpisů (dále jen  „tr.  zákoník“), v trvání 8 měsíců, jehož výkon byl podmíněně odložen na zkušební  dobu v trvání 30 měsíců, uložený trestním příkazem Obvodního soudu pro Prahu 5  ze dne 7. 12. 2010, sp. zn. 3T 150/2010, který byl obžalovanému doručen 14. 12.  2010 a jenž nabyl právní moci dne 23. 12. 2010, jakož i všechna další  rozhodnutí na tento výrok obsahově navazující, pokud vzhledem ke změně, k níž  došlo zrušením, pozbyla podkladu. 

 - O. K. jako trestný čin vraždy podle § 219 odst. 1, 2 písm. h) tr. zák. a  uložil mu za to (a za další skutek uvedený v daném rozsudku pod bodem 2. a  kvalifikovaný jako nedovolené ozbrojování podle § 279 odst. 3 písm. a) tr.  zákoníku) podle § 35 odst. 1 a § 219 odst. 2 tr. zák. nepodmíněný úhrnný trest  odnětí svobody v trvání 14 roků. Podle § 39a odst. 1 písm. d) tr. zák. ho pro  výkon uloženého trestu zařadil do věznice se zvýšenou ostrahou. Podle § 57  odst. 1, 2 tr. zák. mu dále uložil trest vyhoštění na dobu neurčitou. Podle §  101 odst. 1 písm. c) tr. zákoníku mu uložil zabrání věci nebo jiné majetkové  hodnoty, a sice výbušniny trinitrotoluen o celkové hmotnosti 194 gramů,  elektrické rozbušky a dvou modulů alarmů vozidla M - 300 Alligator. 

  Proti citovanému rozsudku ze dne 21. 8. 2012 podali státní zástupkyně   Krajského státního zastupitelství v Ústí nad Labem a všichni tři obvinění  odvolání, o kterém rozhodl Vrchní soud v Praze rozsudkem ze dne 23. 7. 2013,  sp. zn.  8 To 46/2013, tak, že podle  § 258  odst. 1 písm. d), odst. 2 tr. ř.   napadený rozsudek částečně zrušil, a to ve výroku o vině pod bodem 1) a ve  výroku o trestu stran obviněného O. K., a to z podnětu jeho odvolání a odvolání  státní zástupkyně Krajského státního zastupitelství v Ústí nad Labem. Podle §  258 odst. 1 písm. d), odst. 2 tr. ř. napadený rozsudek částečně zrušil, a to ve  výroku o trestu stran obviněného V. P., a to z podnětu jeho odvolání. Podle  §  259  odst. 3 tr. ř. znovu rozhodl tak, že obviněného O. K.  uznal vinným  trestným činem vraždy  podle § 219 odst. 1, odst. 2 písm. h) tr. zák. a uložil  mu za tento trestný čin a za přečin nedovoleného ozbrojování podle  § 279   odst. 3 písm. a) tr. zákoníku, jímž byl uznán vinným pod bodem 2. výroku  napadeného rozsudku, podle  § 219 odst. 2 tr. zák. za použití § 35 odst. 1 tr.  zák. úhrnný trest odnětí svobody v trvání 14 roků.  Podle § 39a odst. 2 písm.  d) tr. zák. ho pro výkon uloženého trestu zařadil do věznice se zvýšenou  ostrahou.  Podle § 57 odst. 1, 2 tr. zák. mu uložil trest vyhoštění na dobu  neurčitou.  Podle § 101 odst. 1 písm. c) tr. zákoníku mu dále vyslovil zabrání  věci nebo jiné majetkové hodnoty, a to samopalu vzor 61, ráže 7,65 mm,  výrobního čísla … s jedním kusem zásobníku a tlumičem hluku, zajištěným na  místě činu. Dále soud druhého stupně podle  § 259 odst. 3 tr. ř. znovu rozhodl   tak, že obviněnému V. P. uložil  podle § 219 odst. 2 tr. zák. za použití  § 35  odst. 2 tr. zák. souhrnný trest odnětí svobody v trvání 13 roků a 6 měsíců.   Podle § 39a odst. 2 písm. d) tr. zák. ho pro výkon  uloženého trestu zařadil do  věznice se zvýšenou ostrahou. Podle § 70 odst. 1 písm. a) tr. zákoníku mu dále  uložil  trest propadnutí věci, a to krátké střelné zbraně zn. ČZ vzor 27, výr.  č. …, ráže 7,65 mm s jedním kusem zásobníku a 9 ks nábojů ráže 7,65 mm.  Současně zrušil výrok o trestu propadnutí věci uložený obviněnému V. P. za  přečin nedovoleného ozbrojování podle § 279 odst. 1 tr. zákoníku trestním  příkazem Obvodního soudu pro Prahu 5 ze dne  7. 12. 2010, sp. zn. 3 T 150/2010,  jakož i všechna  další rozhodnutí na tento výrok obsahově navazující, pokud  vzhledem ke změně, k níž došlo zrušením, pozbyla podkladu. Podle  § 256 tr. ř.   zamítl odvolání obviněného S. L. stejně jako odvolání státní zástupkyně   Krajského státního zastupitelství v Ústí nad Labem v části podané v neprospěch  obviněných V. P. a S. L.   

 Proti uvedenému rozsudku Vrchního soudu v Praze ze dne 23. 7. 2013, sp. zn.  8  To 46/2013, podali obvinění V. P. a S. L. dovolání, o němž rozhodl Nejvyšší  soud usnesením ze dne 25. 6. 2014, sp. zn. 6 Tdo 731/2014. Podle  § 265i odst.  1 písm. b) tr. ř. dovolání obviněného V. P. odmítl. Podle  § 265k odst. 1, 2  tr. ř. zrušil citovaný rozsudek  Vrchního soudu v Praze ze dne 23. 7. 2013, sp.  zn. 8 To 46/2013, v celé části týkající se obviněného S. L., současně zrušil  také další rozhodnutí na zrušenou část rozhodnutí obsahově navazující, pokud  vzhledem ke změně, k níž došlo zrušením, pozbyla podkladu a podle § 265l odst.  1 tr. ř. Vrchnímu soudu v  Praze přikázal, aby věc v potřebném rozsahu znovu  projednal a rozhodl.   

 Vrchní soud v Praze následně rozhodl usnesením ze dne 21. 1. 2015, č. j. 8 To  46/2013-2526, tak, že podle § 256 tr. ř.  odvolání obviněného S. L. a státní  zástupkyně Krajského státního zastupitelství v Ústí nad Labem zamítl.  

 	Obviněný S. L. (dále jen „obviněný“, příp. „dovolatel“) se ani s  rozhodnutím odvolacího soudu ze dne 21. 1. 2015, č. j. 8 To 46/2013-2526,  neztotožnil a prostřednictvím obhájkyně JUDr. Hany Riedlové podal proti němu  dovolání, v němž uplatnil dovolací důvody podle § 265b odst. 1 písm. a),  g) a  l) tr. ř. 

 	Dovolatel nejprve zopakoval, za co byl odsouzen, a poté v podrobnostech  rozvedl, jak krajský soud hleděl na jednotlivé důkazy, co vzal za prokázané a  co nikoli a o co opíral své úvahy. Dále stejně rozsáhle rekapituloval průběh  řízení.   

 	K dovolacímu důvodu podle § 265b odst. 1 písm. a) tr. ř. uvedl, že  nesprávné obsazení soud spatřuje v tom, že členkou senátu nebyla JUDr.  Alexandra Nováková. Senát odvolacího soudu rozhodoval ve složení JUDr. Jiří  Lněnička, JUDr. Martin Zelenka a JUDr. Petr Smrž, přestože soudci přidělenými k  senátu č. 8 jsou JUDr. Lněnička, JUDr. Smrž a JUDr. Nováková. Očekával, že  předsedkyní senátu bude JUDr. Nováková, protože byla uvedena ve vyrozumění o  veřejném zasedání. Avšak veřejné zasedání se konalo za předsednictví JUDr.  Jiřího Lněničky a účasti JUDr. Petra Smrže a JUDr. Martina Zelenky.   Skutečnost, že JUDr. Alexandra Nováková nebyla členkou senátu, považoval  dovolatel za porušení práva na zákonného soudce podle čl. 38 odst. 1 Listiny  základních práv a svobod a tím i práva na spravedlivý proces. Rozvrh práce  odvolacího soudu sice obsahoval údaj, že senát č. 8 je zastupován senáty č. 3 a  7 a členem senátu č. 7 je i JUDr. Martin Zelenka, to však považoval dovolatel  za příliš obecné a kolidující se zásadou zákonného soudce, neboť tak podle něj  nestanovil pravidla pro přidělení konkrétního soudce, který by měl zastupovat v  předem stanoveném pořadí nepřítomného soudce. Změna senátu nebyla obviněnému  nijak avizována a ani protokol o veřejném zasedání důvody změny nesignalizuje.  Dále hovořil o principu zákonného soudce. Poukazoval na zákon o soudech a  soudcích. Zopakoval, že bylo porušeno jeho právo na zákonného soudce podle § 38  odst. 1 Listiny základních práv a svobod. Nad rámec uvedeného sděloval, že  postup soudce JUDr. Jiřího Lněničky u něj vzbuzoval pochybnost, zda pro poměr k  věci a jeho osobě mohl nestranně (spravedlivě a nezaujatě) rozhodovat. K tomuto  závěru jej podle jeho slov vedl jednak způsob, jakým bagatelizoval jeho  zdravotní komplikace, které jej přiměly k adresování žádosti o odročení  veřejného zasedání, jednak dotyčným soudcem vyřčená hrozba vydání příkazu k  zadržení a dodání do vazby. Takový postup se obviněnému jevil jako odplata za  uplatňování jeho základních práv. Pochybnosti o objektivním přístupu JUDr.  Jiřího Lněničky pak měl za umocněné úvahami ohledně důvodů o eventuálním  uložení přísnějšího trestu vyjádřenými v odůvodnění napadeného usnesení, jež  nekorespondují zásadě zákazu reformationis in peius . Obviněný pak ještě dodal,  že  vzhledem k tomu, že v původním veřejném zasedání odvolacího soudu bylo  doplněno dokazování podle § 263 odst. 6 tr. ř., měl být obsah protokolu o tomto  veřejném zasedání  včetně provedených důkazů přečten.  

 	 K dovolacímu důvodu podle § 265b odst. 1 písm. g) tr. ř. [spojenému s  dovolacím důvodem podle § 265b odst. 1 písm. l) tr. ř.]  obviněný v prvé řadě  namítl porušení práva na spravedlivý proces v podobě nesprávné realizace  důkazního řízení, a to konkrétně z důvodu existence tzv. opomenutých důkazů. O  tuto situaci se podle něho jednalo v případě navrhovaných svědků I. B., M. V. a  P. V., neboť návrhy na jejich vyslechnutí byly zamítnuty bez náležitého  odůvodnění.  Byl odsouzen na základě výpovědi obviněného V. P., který ji v  průběhu řízení mnohokrát měnil. Za této situace nepovažoval dovolatel tuto  výpověď za spolehlivý podklad pro své odsouzení.  Soudy podle obviněného  rezignovaly na doplnění dokazování jak k okolnostem, za nichž byl obviněný  zavražděn, tak ve vztahu k motivaci V. P. ke změně výpovědi.  Hovořil o údajném  napojení tohoto svědka na Policii ČR a zpravodajské služby, což soudy řádně  neobjasnily.  V případě navrhovaného svědka I. B. se nejednalo ani o jednu ze  situací, pro které je možno neakceptovat důkazní návrh. Neakceptaci tohoto  důkazního návrhu považoval dovolatel za projev libovůle, přičemž podle něj  nebyl ani návrh na doplnění dokazování řádně zaprotokolován, a uváděl opětně  místo trvalého pobytu svědka v ČR. Relevantní souvislost i vypovídací potenci  měly podle něj i navrhovaná svědectví M. V. a P. V., neboť V. P. spolupracoval  s různými utajenými složkami a svědci mohli rozkrýt nepřehledné pozadí změn  klíčové usvědčující výpovědi, a jejich účast ve věci nebyla náležitě objasněna.  Dále dovolatel namítl, že odůvodnění rozhodnutí odvolacího soudu je obecné a  strohé a logiku postrádající, a proto v následujícím textu opakoval některé  námitky, které již vznášel dříve v rámci opravných prostředků. Pokud by soudy  postupovaly řádně a vypořádaly se s jeho obhajobou, nemohly dospět k závěru, že  svým jednáním naplnil účastenství ve formě organizátorství k trestnému činu  vraždy. V daných souvislostech akcentoval, že rozhodnutí soudů obou stupňů jsou  zatížena extrémním nesouladem mezi provedenými důkazy a na jejich základě  učiněnými skutkovými zjištěními, a tedy i s jejich následným právním  posouzením. Podle jeho přesvědčení soudy obou stupňů nerespektovaly ústavní  princip presumpce neviny, zakotvený v článku 40 odst. 2 Listiny základních práv  a svobod a od něj se odvíjející subprincip in dubio pro reo. Následně podrobně  rozebíral osobu spoluobviněného V. P. a jeho výpovědi. Meritorně uvedl, že  spoluobviněný byl policisty instruován, že se jednalo o nájemnou vraždu, která  musela mít objednatele, organizátora a vykonavatele, kdy V. P. převzal úlohu  organizátora. Motiv V. P. byl ve věci klíčový pro zodpovězení věrohodnosti jeho  výpovědi. Obviněný kategoricky popřel, že by dotyčného spoluobviněného oslovil  v souvislosti s žádostí o fyzickou likvidaci poškozeného K., s tím, že  vylučuje, že by činil jakékoli kroky, které by měly souvislost s jeho násilnou  smrtí, a zdůraznil, že se jednání, jež je mu kladeno za vinu, nedopustil, když  s poškozeným neměl žádné konflikty, byli přátelé a nevnímal jej ani jako  konkurenta, který by mohl ohrozit jeho podnikání. V řízení vyšly najevo  významné skutečnosti o pohnutce V. P.  jiného křivě obvinit, které měly vést  soudy obou stupňů k pečlivému prověření jeho tvrzení a závěry měly vyústit ve  zprošťující výrok. Podobně podrobně obviněný rozebíral výpověď svědka M. a dále  pak uváděl informace z výpovědí dalších svědků. Shrnul, že shromážděné důkazy  netvořily ucelený řetězec, který by skýtal spolehlivou oporu pro závěr o jeho  vině zločinem  vraždy podle § 219 odst. 1, 2 písm. h) tr. zák. 

 	V závěru svého podání dovolatel navrhl, aby Nejvyšší soud zrušil  usnesení  Vrchního soudu v Praze ze dne 21. 1. 2015, sp. zn. 8 To 46/2013, jemu  předcházející rozsudek Krajského  soudu v Praze  ze dne 21. 8. 2012, sp. zn. 50  T 11/2011, v části týkající se jeho osoby, a také další  rozhodnutí na zrušená  rozhodnutí obsahově navazující, pokud vzhledem ke změně, k níž došlo zrušením,  pozbyla podkladu, a soudu prvního stupně přikázal, aby věc v potřebném rozsahu   znovu projednal a rozhodl. Navrhl rovněž, aby Nejvyšší soud odložil výkon jemu  uloženého trestu odnětí svobody.  

 	K podanému dovolání se vyjádřil státní zástupce činný u Nejvyššího  státního zastupitelství (dále jen „státní zástupce“). K dovolacímu důvodu podle  § 265b odst. 1 písm. a) tr. ř. uvedl, že pokud nebyla předsedkyní senátu   projednávajícího odvolání obviněného S. L.  JUDr. Alexandra Nováková, nejednalo  se o vadu, kterou by bylo možné podřadit pod daný dovolací důvod, neboť se  nejednalo o nedostatek, který by sám o sobě svědčil o nenáležitém obsazení  senátu. Senát č. 8 byl zastupován senáty č. 3 a 7, přičemž členem senátu č. 7  je JUDr. Martin Zelenka. Námitky obviněného, že přístup JUDr. Jiřího Lněničky  vzbuzoval pochybnost, zda může nestranně rozhodovat, nebyly podřaditelné pod  uplatněný dovolací důvod.  

 	K dovolacímu důvodu podle § 265b odst. 1 písm. g) tr. ř. státní  zástupce uvedl, že opodstatněnost výjimečného zásahu do skutkových zjištění v  rámci řízení o dovolání v dané věci nenastala. Dovolatel uplatnil námitku tzv.  extrémního nesouladu, avšak podle státního zástupce rozhodnutí soudu prvního  stupně ani soudu druhého stupně touto vadou netrpělo. Krajský soud v Ústí nad  Labem se provedenými důkazy detailně zabýval a jeho skutkové závěry byly s  jejich obsahem souladné. Hodnocení zjištěných skutečností bylo logické a  přesvědčivé. Jednoznačně bylo dovozeno zapojení dovolatele včetně motivace k  likvidaci poškozeného. Nalézací soud dostál zvýšeným nárokům na hodnocení  provedených důkazů. Námitky obviněného nevykročily z rámce prosté polemiky s  hodnocením provedených důkazů, kdy obviněný opakovaně poukazoval na jím  tvrzené, avšak soudy dostatečně objasněné rozpory v provedených důkazech. Za  nepřípadnou považoval státní zástupce také námitku tzv. opomenutých důkazů,  neboť o takovou situaci se nejednalo. Soudy odůvodnění neprovedení důkazů  věnovaly odpovídající pozornost. Případné zapojení jiných osob by nemělo  bezprostřední vliv na trestní odpovědnost obviněného.  Soudy se dostatečně  zabývaly nadbytečností dalších důkazů k zapojení V. P. do činnosti Policie ČR,  resp. zpravodajských služeb.  

 	Následně, stran dovolacího důvodu podle § 265b odst. 1 písm. l) tr. ř.  státní zástupce s ohledem na skutečnost, že dovolatel jej uplatnil v jeho druhé  variantě, tj. ve spojení s dovolacím důvodem podle písm. g) tr. ř., odkázal na  příslušnou část svého vyjádření. 

  	Z těchto důvodů státní zástupce navrhl odmítnout dovolání podle § 265i  odst. 1 písm. e) tr. ř. jako zjevně neopodstatněné. Současně souhlasil, aby  Nejvyšší soud učinil rozhodnutí za podmínek § 265r  odst. 1 písm. a) tr. ř. v  neveřejném zasedání. Pro případ odlišného stanoviska Nejvyššího soudu rovněž  souhlasil podle § 265r odst. 1 písm. c) tr. ř. s tím, aby i jiné rozhodnutí  bylo učiněno v neveřejném zasedání.      	Nejvyšší soud jako soud dovolací (§ 265c tr. ř.) především zkoumal, zda  je výše uvedené dovolání přípustné, zda bylo podáno včas a oprávněnou osobou,  zda má všechny obsahové a formální náležitosti a zda poskytuje podklad pro  věcné přezkoumání napadeného rozhodnutí či zda tu nejsou důvody pro odmítnutí  dovolání. Přitom dospěl k následujícím závěrům.       Dovolání proti napadenému usnesení Vrchního soudu v Praze je přípustné z  hlediska ustanovení § 265a odst. 1, odst. 2 písm. h) tr. ř. Obviněný je osobou  oprávněnou k podání dovolání podle § 265d odst. 1 písm. b) tr. ř. Dovolání,  které splňuje náležitosti obsahu dovolání podle § 265f odst. 1 tr. ř., podal  prostřednictvím svého obhájce, tedy v souladu s ustanovením § 265d odst. 2 tr.  ř., ve lhůtě uvedené v § 265e odst. 1 tr. ř. a na místě určeném týmž zákonným  ustanovením. 

 	Protože dovolání lze podat jen z důvodů uvedených v ustanovení § 265b  tr. ř., bylo dále zapotřebí posoudit otázku, zda konkrétní argumenty, o něž se  dovolání opírá, lze podřadit pod (uplatněné) důvody uvedené v předmětném  zákonném ustanovení. 

 	Nejvyšší soud se nejprve zabýval dovolacím důvodem podle § 265b odst. 1  písm. a) tr. ř., který je dán tehdy, jestliže ve věci rozhodl věcně nepříslušný  soud, nebo soud, který nebyl náležitě obsazen, ledaže místo samosoudce  rozhodoval senát nebo rozhodl soud vyššího stupně. 

 	K tomuto dovolacímu důvodu připojil dovolatel námitku spočívající  stručně řečeno v tom, že v senátu č. 8 při veřejném zasedání konaném o jeho  dovolání nebyla přítomna JUDr. Alexandra Nováková, nýbrž JUDr. Martin Zelenka,  čímž mělo dojít k porušení práva na zákonného soudce podle čl. 38 odst. 1  Listiny základních práv a svobod a tím i práva na spravedlivý proces.  

 	V dané věci skutečně byl namísto JUDr. Alexandry Novákové přítomen  JUDr. Martin Zelenka. Nejvyšší soud si vyžádal stanovisko předsedy senátu  Vrchního soudu v Praze JUDr. Jiřího Lněničky, z něhož vyplynulo, že důvod, proč  namísto JUDr. Alexandry Novákové byl přítomen JUDr. Martin Zelenka, spočíval v  nemoci dané soudkyně. Uvedená soudkyně se v předmětné době nacházela v  dlouhodobé pracovní neschopnosti. V období Vánočních svátků se sice vrátila  krátkodobě do práce, avšak její zdravotní stav se po příchodu do zaměstnání  zhoršil. V krátkém intervalu pracovní schopnosti nařídila veřejné zasedání na  den 21. 1. 2015, avšak k danému dni byla opět v pracovní neschopnosti. Podle  rozvrhu práce Vrchního soudu v Praze platného k danému dni jsou JUDr. Jiří  Lněnička a JUDr. Alexandra Nováková pověřeni vedením senátu č. 8 a JUDr. Petr  Smrž je členem tohoto senátu. Soudci senátu č. 8 jsou zastupováni senátem č. 7  a č. 3. Vedením senátu č. 7 jsou pověřeni (v pořadí) JUDr. Martin Zelenka a  JUDr. Jaroslava Maternová, dalším členem tohoto senátu je JUDr. Michal  Hodoušek.  

 	Jestliže tedy nemohla vést jednání senátu č. 8 JUDr. Alexandra  Nováková, v souladu s rozvrhem práce předsedal dne 21. 1. 2015 veřejnému  zasedání JUDr. Jiří Lněnička. Dále se jednání účastnil JUDr. Petr Smrž.   Zastupující senáty jsou v rozvrhu práce uvedeny v pořadí senát č. 7 a senát č.  3. Zastupující soudce tak byl do senátu č. 8 přibrán ze senátu č. 7 a prvým  soudcem uvedeným v rozvrhu práce v senátu č. 7 je právě JUDr. Martin Zelenka. Z  uvedeného je zřejmé, že určení JUDr. Martina Zelenky jakožto zastupujícího  soudce odpovídá logickému posloupnému pořadí uvedenému v rozvrhu práce Vrchního  soudu v Praze. To bylo podstatné (určující) pro posouzení otázky zákonného  soudce v dané věci. Tato zjištění vedou dovolací soud k závěru, že výběr  zastupujícího soudce nebyl ovlivněn jinými hledisky (např. zohledněním časových  a pracovních možností, jak odeznělo ze sdělení JUDr. Jiřího Lněničky).  Dovolatel se zde odvolával na § 44 odst. 1 zákona č. 6/2002, o soudech a  soudcích, podle kterého nemůže-li věc v určeném soudním oddělení projednat a  rozhodnout soudce nebo senát stanovený rozvrhem práce [§ 42 odst. 1 písm. a) a  d)], předseda soudu stanoví, který jiný soudce nebo senát věc projedná a  rozhodne. Tento jeho odkaz je však v dané věci nepřípadným. V dané věci byl  zastupující soudce určen v souladu s rozvrhem práce a nebylo tak důvodu, pro  který by měl zastupujícího soudce stanovit předseda soudu.  Nelze tak přitakat  tvrzení dovolatele, že by došlo k porušení principu zákonného soudce.  

 Na okraj možno poznamenat, že předsedající JUDr. Jiří Lněnička mohl na počátku  zasedání v krátkosti sdělit přítomným rozhodné skutečnosti, zejména, že JUDr.  Alexandra Nováková se nemůže účastnit z důvodu nemoci a je zastupována podle  rozvrhu práce JUDr. Martinem Zelenkou, čímž by předešel nejasnostem. Tuto  skutečnost lze označit za určitou nedůslednost.  Nicméně   tím, že tak  neučinil, nedošlo k naplnění dovolacího důvodu podle § 265b odst. 1 písm. a)  tr. ř.    

 	 Pokud dovolatel poukazoval na nález Ústavního soudu ze dne 6. 4. 2006,  sp. zn. I. ÚS 182/05, reflektoval Nejvyšší soud dané rozhodnutí, avšak shledal,  že zde posuzované situaci neodpovídá. Všem osobám přítomným u předmětného  veřejného zasedání odvolacího soudu muselo být zřejmé, že mezi soudci  přítomnými u daného veřejného zasedání není účastna JUDr. Alexandra Nováková,  neboť soudní senát byl tvořen třemi muži. V dané věci nebylo možno jakkoli,  natož pak důvodně, předpokládat, že soudní senát jedná ve složení původně  určeném, když na prvý pohled bylo zřejmé, že v senátu není přítomna JUDr.  Alexandra Nováková.  Za dané situace obhajobě nebránila žádná překážka, aby  vznesla dotaz na obsazení senátu či případně námitku proti jeho obsazení, a  potenciální právo na vyloučení soudce z projednávání a rozhodování věci z  důvodu podjatosti jako jeden z komponentů ústavně zaručeného práva na zákonného  soudce nebylo nijak dotčeno. Lze zde naopak připomenout usnesení Nejvyššího  soudu ze dne 12. 2. 2014, sp. zn. 8 Tdo 15/2014, podle něhož „za podstatnou  vadu řízení nelze považovat takový postup soudu, kterým v souladu s podmínkami  vymezenými v § 41 a násl. zákona č. 6/2002., o soudech a soudcích, ve znění  pozdějších předpisů, došlo ke změně ve složení senátu rozhodujícího v konkrétní  věci, aniž by byla tato změna obviněnému včas oznámena. Přitom se zde nejedná  ani o situaci, že by soud nebyl náležitě obsazen ve smyslu dovolacího důvodu  podle § 265b odst. 1 písm. a) tr. ř.“  

 	Dovolatel k uvedenému dovolacímu důvodu podle § 265b odst. 1 písm. a)  tr. ř. připojil i námitky vůči osobě JUDr. Jiřího Lněničky, v nichž vyslovoval  pochybnosti o jeho nestrannosti. K tomu Nejvyšší soud konstatuje, že takové  námitky nejsou pod předmětný dovolací důvod podřaditelné.   

 Přesto se k nim Nejvyšší soud vyslovil, neboť by dané námitky mohly formálně  spadat pod dovolací důvod podle § 265b odst. 1 písm. b) tr. ř. , který je dán,  jestliže ve věci rozhodl vyloučený orgán a tato skutečnost nebyla tomu, kdo  podává dovolání již v původním řízení známa, nebo jím byla před rozhodnutím  orgánu druhého stupně zamítnuta. Vyloučený orgán rozhodl tehdy, jestliže  předmětné rozhodnutí učinil soudce, který byl ve věci vyloučen z důvodů  uvedených v § 30 tr. ř., aniž by bylo rozhodnuto o jeho vyloučení podle § 31  tr. ř. (srov. Šámal P. a kol. Trestní řád II. § 157 až 314s. Komentář. 7.  vydání. Praha: C. H. Beck, 2013. 3157s.).  

 Dovolatel se domníval, že soudce JUDr. Jiří Lněnička nemohl v dané věci  nestranně (spravedlivě a nezaujatě) rozhodovat. Podle obsahu jeho námitek je  zřejmé, že uplatnil důvod vyloučení soudce podle § 30 odst. 1 tr. ř.  

 Podle tohoto zákonného ustanovení je z vykonávání úkonů trestního řízení  vyloučen soudce nebo přísedící, státní zástupce, policejní orgán nebo osoba v  něm služebně činná, u něhož lze mít pochybnosti, že pro poměr k projednávané  věci nebo k osobám, jichž se úkon přímo dotýká, k jejich obhájcům, zákonným  zástupcům a zmocněncům, nebo pro poměr k jinému orgánu činnému v trestním  řízení nemůže nestranně rozhodovat.  

 Nutno konstatovat, že poměr vyloučené osoby k věci či osobám, jichž se úkon  přímo dotýká, musí mít zcela konkrétní podobu a osobní charakter, aby mohl být  dostatečně pádným důvodem podmiňujícím vznik pochybnosti o schopnosti takové  osoby přistupovat k věci a k úkonům v ní činěným objektivně (srov. přiměř.  rozsudek Nejvyššího soudu ze dne 26. 9. 2001, sp. zn. 4 Tz 196/2001, obdobně  usnesení Nejvyššího soudu ze dne 8. 1. 2002, sp. zn. 4 Tvo 157/2001). 

  V souladu s ustálenou judikaturou poměr k projednávané věci může záležet např.  v tom, že příslušný orgán činný v trestním řízení sám nebo osoba jemu blízká  byly projednávanou trestnou činností poškozeny, případně byly jinak této  činnosti účastny (např. jako svědci, tlumočníci) nebo v případech, kdy vzniká  pochybnost, že orgány činné v trestním řízení mají z jiných důvodů zájem na  výsledku trestního řízení. Za poměr k projednávané věci podle § 30 odst. 1 tr.  ř. ovšem nelze považovat poměr abstraktního rázu, který se promítá v právním  názoru, resp. hodnocení důkazů, a z něj vycházejícím přístupu k projednávané  věci, protože pak nejde o osobní poměr k věci samé, ale toliko o odlišný názor  týkající se právního posouzení  skutku, resp. hodnocení důkazů (srov. přiměř.  usnesení Nejvyššího soudu ze dne 8. 1. 2002, sp. zn. 4 Tvo 157/2001, či  rozsudek Nejvyššího soudu ze dne 26. 9. 2001, sp. zn. 4 Tz 196/2001).  

 Pro poměr k osobám, jichž se úkon přímo dotýká (ale také pro poměr k jejich  obhájcům, zákonným zástupcům a zmocněncům nebo jinému orgánu činnému v trestním  řízení), bude vyloučen soudce nebo přísedící, který je k  uvedeným osobám  zejména v poměru příbuzenském, popř. ve vztahu úzce přátelském, anebo naopak  nepřátelském. Příkladmo lze uvést, že pouhý profesionální vztah mezi soudci,  byť spočívá v zařazení na stejném pracovišti a do stejného senátu, nemůže vést  k obecné pochybnosti o možnosti těchto soudců nestranně rozhodnout o opravném  prostředku proti rozhodnutí, na kterém se jeden z nich (nyní ve věci  nerozhodující) podílel nebo které vydal v postavení soudce soudu prvního  stupně. Nejde o poměr nyní rozhodujících soudců k věci nebo osobám či orgánům  činným v trestním řízení, který předpokládá ustanovení § 30 odst. 1 tr. ř.  Pochybnosti o možnosti soudců nestranně rozhodnout v obdobných případech může  vzbudit jedině velice blízký osobní poměr k dříve rozhodujícímu soudci (viz  rozhodnutí č. 30/2007 Sb. rozh. tr.).  

 S ohledem na rozvedená teoretická východiska Nejvyšší soud konstatuje, že  obviněným namítané skutečnosti nejsou způsobilé vytvořit základ pro  konstatování, že by byla naplněna některá z okolností uvedených v § 30 odst. 1  tr. ř., která by opravňovala závěr o podjatosti JUDr. Jiřího Lněničky. Podle  přesvědčení Nejvyššího soudu tyto okolnosti nelze transformovat do závěru, že u  dotyčného soudce byl dán takový poměr k projednávané věci nebo poměr k osobám,  jichž se úkon přímo dotýká, který má na mysli citované zákonné ustanovení. Jeho  činnost nelze chápat jinak než jako projev jeho snahy důsledně a současně v  zájmu rychlosti a hospodárnosti řízení postupovat soustředěně k náležitému  rozhodnutí věci. Není ji však možné chápat jako projev negativního, osobně  zaujatého postoje vůči obviněnému.    Ani z formulace použité soudem druhého stupně v odůvodnění svého rozhodnutí,  hovořící o tom, že trest se jevil tomuto soudu poněkud mírným, nicméně vzhledem  k tomu, jaká uplynula doba od spáchání trestné činnosti a k tomu, že veškeré  průtahy v řízení nebylo možno přičítat k tíži obviněného, měl soud za to, že  trest nebyl nepřiměřeně mírným, nelze vyvozovat jakoukoli pochybnost o  nestrannosti soudu, resp. soudce.  

 Dovolací důvod podle § 265b odst. 1 písm. b) tr. ř. tedy nebyl dovolacími  námitkami obviněného materiálně naplněn. 

 Dále se Nejvyšší soud zabýval uplatněným dovolacím důvodem podle § 265b odst. 1  písm. l) tr. ř., jenž je dán tehdy, jestliže bylo rozhodnuto o zamítnutí nebo  odmítnutí řádného opravného prostředku proti rozsudku nebo usnesení uvedenému v  § 265a odst. 2 písm. a) až g), aniž byly splněny procesní podmínky stanovené  zákonem pro takové rozhodnutí (prvá alternativa) nebo přestože byl v řízení  předcházejícím dán důvod dovolání uvedený v písmenech a) až k) (druhá  alternativa).  

 V posuzované věci  daný dovolací důvod obviněný uplatnil v jeho druhé variantě,  tj. ve spojení s dovolacím důvodem podle § 265b odst. 1 písm. g) tr. ř.  

 Důvod dovolání podle § 265b odst. 1 písm. g) tr. ř. je dán v případech, kdy  rozhodnutí spočívá na nesprávném právním posouzení skutku nebo jiném nesprávném  hmotně právním posouzení. Uvedenou formulací zákon vyjadřuje, že dovolání je  určeno k nápravě právních vad rozhodnutí ve věci samé, pokud tyto vady  spočívají v právním posouzení skutku nebo jiných skutečností podle norem  hmotného práva, nikoliv z hlediska procesních předpisů. Tento dovolací důvod  neumožňuje brojit proti porušení procesních předpisů, ale výlučně proti  nesprávnému hmotněprávnímu posouzení (viz usnesení Ústavního soudu ze dne 1. 9.  2004, sp. zn. II. ÚS 279/03). Skutkový stav je při rozhodování o dovolání  hodnocen pouze z toho hlediska, zda skutek nebo jiná okolnost skutkové povahy  byly správně právně posouzeny, tj. zda jsou právně kvalifikovány v souladu s  příslušnými ustanoveními hmotného práva. S poukazem na tento dovolací důvod  totiž nelze přezkoumávat a hodnotit správnost a úplnost zjištění skutkového  stavu, či prověřovat úplnost provedeného dokazování a správnost hodnocení  důkazů ve smyslu § 2 odst. 5, 6 tr. ř. (viz usnesení Ústavního soudu ze dne 15.  4. 2004, sp. zn. IV. ÚS 449/03). Nejvyšší soud není povolán k dalšímu, již  třetímu justičnímu zkoumání skutkového stavu (viz usnesení Ústavního soudu ze  dne 27. 5. 2004, sp. zn. IV. ÚS 73/03). Případy, na které dopadá ustanovení §  265b odst. 1 písm. g) tr. ř., je tedy nutno odlišovat od případů, kdy je  rozhodnutí založeno na nesprávném skutkovém zjištění. Dovolací soud musí  vycházet ze skutkového stavu tak, jak byl zjištěn v průběhu trestního řízení a  jak je vyjádřen především ve výroku odsuzujícího rozsudku, a je povinen  zjistit, zda je právní posouzení skutku v souladu s vyjádřením způsobu jednání  v příslušné skutkové podstatě trestného činu s ohledem na zjištěný skutkový  stav.  

 Nejvyšší soud dále zdůrazňuje, že ve smyslu ustanovení § 265b odst. 1 tr. ř. je  dovolání mimořádným opravným prostředkem určeným k nápravě výslovně uvedených  procesních a hmotněprávních vad, ale nikoli k revizi skutkových zjištění  učiněných soudy prvního a druhého stupně ani k přezkoumávání jimi provedeného  dokazování. Těžiště dokazování je totiž v řízení před soudem prvního stupně a  jeho skutkové závěry může doplňovat, popřípadě korigovat jen soud druhého  stupně v řízení o řádném opravném prostředku (§ 259 odst. 3, § 263 odst. 6, 7  tr. ř.). Tím je naplněno základní právo obviněného dosáhnout přezkoumání věci  ve dvoustupňovém řízení ve smyslu čl. 13 Úmluvy o ochraně lidských práv a  základních svobod (dále jen „Úmluva“) a čl. 2 odst. 1 Protokolu č. 7 k Úmluvě.  Dovolací soud ovšem není obecnou třetí instancí zaměřenou na přezkoumání všech  rozhodnutí soudů druhého stupně a samotnou správnost a úplnost skutkových  zjištění nemůže posuzovat už jen z toho důvodu, že není oprávněn bez dalšího  přehodnocovat provedené důkazy, aniž by je mohl podle zásad ústnosti a  bezprostřednosti v řízení o dovolání sám provádět (srov. omezený rozsah  dokazování v dovolacím řízení podle § 265r odst. 7 tr. ř.). Pokud by  zákonodárce zamýšlel povolat Nejvyšší soud jako třetí stupeň plného přezkumu,  nepředepisoval by katalog dovolacích důvodů. Už samo chápání dovolání jako  mimořádného opravného prostředku ospravedlňuje restriktivní pojetí dovolacích  důvodů Nejvyšším soudem (viz usnesení Ústavního soudu ze dne 27. 5. 2004, sp.  zn. IV. ÚS 73/03). 

 Ze skutečností blíže rozvedených v předcházejících odstavcích tedy vyplývá, že  východiskem pro existenci dovolacího důvodu podle § 265b odst. 1 písm. g) tr.  ř. zásadně jsou  v pravomocně ukončeném řízení stabilizovaná skutková zjištění  vyjádřená především v popisu skutku v příslušném výroku rozhodnutí ve věci  samé, popř. i další soudem (soudy) zjištěné okolnosti relevantní z hlediska  norem hmotného práva (trestního, ale i jiných právních odvětví). 

 Dovolatel předložil Nejvyššímu soudu jako dovolání rozsáhlé podání, v němž  uvedl řadu skutkových (výše popsaných) okolností s tím, že v něm tvrdil, že ve  věci existuje extrémní nesoulad mezi skutkovými zjištěními a právními závěry  soudů.  

 V obecné rovině právní lze konstatovat, že zásah do skutkových zjištění sice  lze výjimečně v rámci řízení o dovolání připustit, ale jen tehdy, existuje-li  extrémní nesoulad mezi vykonanými skutkovými zjištěními a právními závěry soudu  a učiní-li dovolatel (současně) tento nesoulad předmětem dovolání. Přičemž  dovolatel své podání opřel o tvrzení o existenci tzv. extrémního nesouladu  skutkových zjištění s právními závěry, avšak Nejvyšší soud shledal, že v daném  případě se o takovou situaci nejednalo. O ten by se jednalo tehdy, když by byla  prokázána zcela zjevná extrémní pochybení mezi skutkovými zjištěními a právním  posouzením věci. Jde tedy o situace objektivně zjištěné a zcela zjevné absence  srozumitelného odůvodnění rozsudku, při kardinálních logických rozporech ve  skutkových zjištěních a z nich vyvozených právních závěrech, opomenutí a  nehodnocení stěžejních důkazů, jestliže zásadní skutková zjištění v rozhodnutí  zcela chybí vzhledem k absenci příslušných důkazů, popř. jsou založena na  důkazech, které zjevně nemají žádnou vazbu na soudem deklarovaný obsah  provedeného dokazování, či jsou dokonce zřetelným opakem toho, co bylo  skutečným obsahem dokazování.  

 Úvodem možno říci, že je zjevnou okolností, že významným důkazem v dané věci  byla výpověď spoluobviněného V. P. Ten nejprve obviněného S. L. usvědčoval a  následně v pozdější době uváděl, že se sice na trestné činnosti S. L. podílel,  avšak jednalo se o jiného jinou osobu jménem S. L. odlišnou od obviněného. Na  tuto okolnost dovolatel poukazoval a zejména na ní pak postavil své tvrzení o  tzv. „extrémním nesouladu“. Významnou a obsáhlou částí jeho podání tedy bylo  zpochybňování věrohodnosti usvědčující výpovědi V. P. Soud prvého stupně tuto  výpověď nijak neopomenul, nýbrž se jí pečlivě zabýval a skutečnosti uváděné V.  P. v jednotlivých jejích verzích pečlivě porovnával s dalšími důkazy, zejména s  výpověďmi dalších svědků, přičemž shledal i ve vztahu k obviněnému S. L. za  správnou usvědčující verzi, neboť ta odpovídala dalším ve věci provedeným  důkazům. Soud logicky neuvěřil výpovědi V. P., že na trestné činnosti  participoval S. L., avšak jednalo se o jiného S. L. (tj. jinou osobu stejného  jména a příjmení). Jiná osoba jménem S. L. (s výjimkou syna obviněného, který  však nepřicházel v úvahu) se v ČR v kritické době nezdržovala. S ostatními ve  věci zjištěnými důkazy korespondovala právě usvědčující výpověď V. P., přičemž  se nejednalo o důkaz osamocený. Hodnocení důkazů soudy nižších stupňů bylo  logické a přesvědčivé. Není úlohou Nejvyššího soudu, aby v dovolacím řízení  opětně podrobně presentoval jednotlivé důkazy a jejich hodnocení, tak jak je  provedly soudy nižších stupňů v předchozím řízení, proto dovolatele odkazuje  zpětně na obsah odůvodnění rozhodnutí soudu prvního stupně (zejména na str. 49  – 57).   

 Možno tak shrnout, že dovolatelem tvrzené skutečnosti existenci tzv. extrémního  nesouladu nezakládaly.  V posuzované věci si soudy obou stupňů byly vědomy  důkazní situace a z odůvodnění jejich rozhodnutí bylo zřejmé, že hodnotily  provedené důkazy a k jakým závěrům přitom dospěly – byla zjevná logická  návaznost mezi provedenými důkazy, jejich hodnocením (nevymykajícím se mezím  stanoveným § 2 odst. 6 tr. ř.), učiněnými skutkovými zjištěními (skutkové  závěry soudů jsou podepřeny výsledky provedeného dokazování) a právními závěry.  Lze tak konstatovat, že jim nebylo lze vytýkat svévoli.  

 Na základě výše uvedeného tak Nejvyšší soud akcentuje, že za situace, kdy  neshledal existenci tzv. extrémního nesouladu,  byl oprávněn činit přezkum  rozhodnutí pouze v zákonných mantinelech výše zmiňovaných a byl povinen  vycházet ze skutkového stavu, tak jak byl zjištěn a popsán v napadených  rozhodnutích. 

 Z tohoto pohledu je zřejmé, že pokud dovolatel ve svém podání vyslovoval  námitky, (které jsou podrobně rekapitulovány výše), v nichž vykresloval  skutkové okolností případu a nastiňoval pomocí nich jiný obraz výsledků a  dokazování a jiného skutkového stavu, byly takovéto výhrady z hlediska  dovolacího řízení a uplatněných dovolacích důvodů irelevantní. Takto pojatými  námitkami totiž směřoval do rozsahu provedeného dokazování a do oblasti  skutkových zjištění a napadal proces dokazování a hodnocení důkazů, jak je  upraveno v § 2 odst. 5 a 6 tr. ř., tedy namítal nedostatky skutkové a  procesní.  Jelikož námitky skutkové žádný z důvodů dovolání podle § 265b tr. ř.  nezakládají, neexistuje ve vztahu k nim ani zákonná povinnost Nejvyššího soudu  dovolání přezkoumat (srov. například usnesení Ústavního soudu ze dne 7. 1.  2004, sp. zn. II. ÚS 651/02, ze dne 2. 6. 2005, sp. zn. III. ÚS 78/05 aj.) a  námitky procesní nelze podřadit pod dovolací důvod podle § 265b odst. 1 písm.  g) tr. ř.  

 V této souvislosti lze zmínit usnesení Ústavního soudu České republiky ze dne  4. 5. 2005, sp. zn. II. ÚS 681/04, podle něhož právo na spravedlivý proces ve  smyslu čl. 36 odst. 1 Listiny základních práv a svobod není možno vykládat tak,  že garantuje úspěch v řízení či zaručuje právo na rozhodnutí, jež odpovídá  představám obviněného. Uvedeným základním právem je „pouze“ zajišťováno právo  na spravedlivé soudní řízení, v němž se uplatní všechny zásady soudního  rozhodování podle zákona v souladu s ústavními principy. 

 V dalším dovolatel namítal, že ve věci nastala situace tzv. opomenutých důkazů,  čímž mínil odmítnuté návrhy na provedení důkazu výpověďmi jím uváděných svědků.  

 Ani vadu opomenutých důkazů však Nejvyšší soud ve věci neshledal. Za opomenutý  důkaz totiž nelze považovat jakýkoli některou ze stran trestního řízení  navržený a soudem neprovedený důkaz, ale pouze takový důkazní návrh, který byl  soudem bez věcně adekvátního odůvodnění zamítnut, eventuálně zcela opomenut  nebo o situace, kdy v řízení provedené důkazy nebyly v odůvodnění meritorního  rozhodnutí, ať již negativně či pozitivně, zohledněny při ustálení jejich  skutkového závěru, tj. soud je neučinil předmětem svých úvah a hodnocení,  ačkoliv byly řádně provedeny. Opomenutým důkazem není ani takový důkaz, který  byl sice relevantně navržen, ale jeho provedení není možné z důvodu jeho  nedosažitelnosti (srov. např. rozhodnutí Ústavního soudu sp. zn. I. ÚS  2453/13). Soudy neakceptovaly důkazní návrhy obviněného, přičemž zdůvodnily,  proč tak učinily. Zejména přitom vyložily, že v řízení již shromáždily dostatek  důkazů o trestné činnosti obviněného a navrhované výslechy by nemohly přinést  nové zásadní skutečnosti mimo dosavadní skutková zjištění. Jednalo se tak o  kategorii nadbytečných důkazů, tedy situaci, kdy tvrzení, k jejichž ověření  nebo vyvrácení byly důkazy navrhovány, byla již v dosavadním řízení bez  důvodných pochybností (s praktickou jistotou) ověřena nebo vyvrácena. Odvolací  soud ve svém rozhodnutí vyslovil, že rozsah provedeného dokazování pokládá za  dostatečný a rozhodně nemá za potřebné jeho doplnění ve smyslu návrhu obhajoby.  Nebylo totiž sporu o tom, že obviněný V. P. s policií spolupracoval a doplňovat  dokazování v tomto směru bylo nadbytečné, stejně tak jako vést dokazování k  osobě poškozeného.  I v tomto směru byl shromážděn dostatek důkazů k tomu, aby  si soud o poškozeném vytvořil potřebný obraz.  Odvolací soud se nedomníval, že  by soud prvého stupně byl v důkazní nouzi. O tom, že byl poškozený usmrcen,  kde, kdy a jakým způsobem, existuje ve spise dostatek důkazů a soud prvního  stupně je řádně provedl. Tyto důkazy pak plně korespondovaly s doznáními  obviněných V. P. a O. K. Nejvyšší soud konstatuje, že v postupu soudů nižších  stupňů v namítaném směru neshledal vady, které by měly znamenat porušení  pravidel spravedlivého procesu. Upozorňuje přitom, že soud není povinen  akceptovat jakýkoliv navržený důkaz, nýbrž že v souladu s § 2 odst. 5 tr. ř.  postupuje tak, aby byl zjištěn skutkový stav věci, o němž nejsou důvodné  pochybnosti, a to v rozsahu, který je nezbytný pro jeho rozhodnutí. Navíc, i  pokud by soudy nižších stupňů zjistily, že na posuzovaném trestném činu se  podílela ještě nějaká další osoba, nemělo by to vliv na trestní odpovědnost  obviněného S. L. [srov. § 9 odst.2 tr. zákona - byl-li trestný čin spáchán  společným jednáním dvou nebo více osob, odpovídá každá z nich, jako by trestný  čin spáchala sama (spolupachatelé)]. 

 Nejvyšší soud pouze na okraj dodává, že neobstojí ani tvrzení dovolatele o  dostupnosti svědka I. B., neboť podle jeho zjištění je jmenovaný svědek sice  formálně hlášen k pobytu v České republice, avšak orgánům činným v trestním  řízení není reálně k dispozici. V souvislosti s jeho trestním stíháním po něm  bylo vyhlášeno celostátní pátrání, to však dosud nebylo úspěšné.  

 V návaznosti na uvedené skutečnosti Nejvyšší soud uzavírá, že námitky, jež  obviněný uplatnil ve vztahu k dovolacímu důvodu podle § 265b odst. 1 písm. g)  tr. ř. ve spojení s dovolacím důvodem podle § 265b odst. 1 písm. l) tr. ř.  se  s těmito dovolacími důvody i s dalšími důvody dovolání podle § 265b odst. 1 tr.  ř. míjejí.  

 	V daných souvislostech připomíná, že dovolatel je v souladu s § 265f  odst. 1 tr. ř. povinen odkázat v dovolání na zákonné ustanovení § 265b odst. 1  písm. a) – l) tr. ř., přičemž ovšem obsah konkrétně uplatněných námitek, o něž  se v dovolání opírá existence určitého dovolacího důvodu, musí skutečně  odpovídat důvodům předpokládaným v příslušném ustanovení zákona. V opačném  případě nelze dovodit, že se dovolání opírá o důvody podle § 265b odst. 1 tr.  ř., byť je na příslušné zákonné ustanovení dovolatelem formálně odkazováno.  Označení konkrétního dovolacího důvodu uvedeného v ustanovení § 265b tr. ř.  přitom nemůže být pouze formální Nejvyšší soud je povinen vždy nejdříve  posoudit otázku, zda dovolatelem uplatněný dovolací důvod lze i podle jím  vytýkaných vad podřadit pod některý ze specifických dovolacích důvodů uvedených  v § 265b tr. ř., neboť pouze skutečná existence zákonného dovolacího důvodu,  nikoli jen jeho označení, je zároveň zákonnou podmínkou i rámcem, v němž  dochází k přezkumu napadeného rozhodnutí dovolacím soudem (viz usnesení  Ústavního soudu ze dne 2. 6. 2005, sp. zn. III. ÚS 78/05). 

 	Z hlediska základních práv garantovaných Listinou základních práv a  svobod a mezinárodněprávními instrumenty je pak nutno poukázat na to, že žádný  z těchto právních aktů neupravuje právo na přezkum rozhodnutí o odvolání v  rámci dalšího, řádného či dokonce mimořádného opravného prostředku. Zákonodárce  tak mohl z hlediska požadavků ústavnosti věcné projednání dovolání omezit v  rovině jednoduchého práva stanovením jednotlivých zákonných dovolacích důvodů,  jejichž existence je pro přezkum pravomocného rozhodnutí v dovolacím řízení  nezbytná. Není-li existence dovolacího důvodu soudem zjištěna, neexistuje  zákonná povinnost soudu dovolání věcně projednat (viz usnesení Ústavního soudu  ze dne 7. 1. 2004,  sp. zn. II. ÚS  651/02).  

 Z těchto jen stručně uvedených důvodů (§ 265i odst. 2 tr. ř.) Nejvyšší soud  dovolání  obviněného podle § 265i odst. 1 písm. e) tr. ř. odmítl, neboť  shledal, že je zjevně neopodstatněné. Učinil tak v souladu s ustanovením § 265r  odst. 1 písm. a) tr. ř. v neveřejném zasedání.  

 Pokud v dovolání obviněný S. L. požádal o odložení výkonu napadeného  rozhodnutí, je třeba uvést, že se jednalo o podnět, nikoli návrh, o němž by  bylo nutno učinit formální rozhodnutí (takový návrh na odklad nebo přerušení  výkonu rozhodnutí může podat se zřetelem k ustanovení § 265h odst. 3 tr. ř.  pouze předseda senátu soudu prvního stupně). Nejvyšší soud však důvody pro  odklad výkonu rozhodnutí neshledal. Za této situace nebylo zapotřebí o podnětu  obviněného k předmětnému postupu rozhodnout samostatným (negativním) výrokem  (viz usnesení Ústavního soudu ze dne 26. 3. 2014, sp. zn. I. ÚS 522/14).  

  P o u č e n í :    Proti  rozhodnutí  o  dovolání  není  s  výjimkou  obnovy   řízení  opravný                             prostředek  přípustný  (§ 265n tr. ř.).   

 V Brně dne 12. listopadu 2015 

  JUDr. Vladimír Veselý                                                                                                 předseda senátu 

  

    
