 

  

  

  

  

  

  

  

  

 IV.ÚS 114/96 ze dne 25. 9. 1997 

 IV.ÚS 114/96 ze dne 25. 9. 1997 str. 2 

 Zdroj: NALUS - databáze rozhodnutí Ústavního soudu 

  Zdroj: NALUS - databáze rozhodnutí Ústavního soudu IV.ÚS 114/96 ze dne 25. 9. 1997 N 114/9 SbNU 71 K povinnosti státního orgánu dokončit zahájené řízení 

  Česká republika NÁLEZ Ústavního soudu Jménem republiky 

  

 Ústavní  soud ČR 

   rozhodl v  senátě o  ústavní stížnosti R.C. proti  postupu  Ministerstva  vnitra  ČR,  za  účasti Ministerstva vnitra ČR jako účastníka řízení, 

                            t a k t o : 

 Ústavní stížnosti se v y h o v u j e . Ministerstvu vnitra se zakazuje, aby svou nečinností ve  věci stěžovatele, vedené pod sp. zn.   II/s-OSOM/51/5403/94,   pokračovalo   v   porušování   práva zaručeného čl. 36 odst. l Listiny základních práv a svobod. 

 O d ů v o d n ě n í : 

      Stěžovatel   se  svou   ústavní  stížností   směřující  proti Ministerstvu vnitra České republiky  domáhá vydání nálezu, jímž by Ústavní soud rozhodl, že  bylo porušeno základní právo stěžovatele podle čl.  36 odst. l Listiny  základních práv a svobod  (dále jen &quot;Listina&quot;)  a zakázal  Ministerstvu vnitra,  aby svojí  nečinností pokračovalo  v  porušování  tohoto  práva.  V odůvodnění stížnosti stěžovatel uvádí, že  dne 13. 11. 1945 požádal jeho  otec E. C. ve smyslu ustanovení § 2 dekretu  prezidenta republiky č. 33/1945 Sb. o zachování   československého  státního   občanství.  Jak   plyne z rejstříku  žádostí o  státní občanství,  bylo dne  17. 11.  1945 zřejmě  žadateli  podle  §  2  odst.  2  citovaného dekretu vydáno osvědčení,  a  tudíž  měl  být  až  do  konečného vyřízení žádosti považován  za československého  státního občana.  V prosinci  roku 1945  odešel  E.  C.  mimo  území  republiky,  neboť  se obával ve stávajících poměrech o  svoji osobní svobodu i život  - byl vězněn na Pankráci orgány NKVD a GPU -  nadále měl však zájem na tom, aby československé státní  občanství mu bylo zachováno,  o čemž svědčí fakt, že  ještě 16. 3. 1947  vyřízení své žádosti urgoval.  V roce 1955 pak ve Vídni zemřel, přitom  do té doby nebylo o jeho žádosti rozhodnuto žádnou  z právně relevantních forem,  jaké měl na mysli tehdy  platný správní  řád -  vládní nařízení  č. 8/1928 Sb. Pouze poznámkou  ve spise  ze dne   22. 10.  1947 bylo  konstatováno, že žádost  nutno  považovat  za  bezpředmětnou  tím,  že &quot;žadatel byl dobrovolně odsunut  do Rakouska&quot;, a spis  byl založen. Řízení tedy nebylo  ani  zastaveno  ani  přerušeno.  Dne  19.  1. 1995 požádal stěžovatel,  jako   jediný  syn  a  dědic   E.  C.,  Okresní  úřad v Jindřichově  Hradci  o  pokračování  v  řízení  ve věci státního občanství E. C. Učinil tak,  jak v ústavní stížnosti uvádí, proto, že rozhodnutím o  státním občanství E. C. mohou  být přímo dotčena jeho  práva, právem  chráněné zájmy  nebo povinnosti.  Dne 27.  1. 1995 mu  Okresní úřad v  Jindřichově Hradci sdělil,  že v současné době  již řízení  nemůže pokračovat   a že  žádost o  zachování či vrácení  státního  občanství  byla  s  konečnou platností vyřešena zákonem č.  34/1953 Sb. a že  věc se odkládá. Dne  22. 2. 1995 pak Okresní  úřad v  Jindřichově  Hradci  dále stěžovateli  sdělil, že nelze vést řízení o státním občanství  osoby zemřelé a že pro sebe považuje řízení  za uzavřené. Stěžovatel  se pak s  odvoláním na § 50  správního řádu  obrátil  na  odvolací instanci  - Ministerstvo vnitra - se žádostí, aby ve věci rozhodlo. Ani Ministerstvo vnitra tak však  neučinilo, pouze sdělením,  čj. II/s-OSOM/51/5403/95, ze dne   22.  2.   1996,  podepsaném   ministrem,  konstatovalo,   že &quot;rozhodnutí  o žádosti  je  pro  stěžovatele nepříznivé&quot;.  V tomto postupu,  jak  dále  stěžovatel  v  ústavní  stížnosti  i v jejích doplňcích  uvádí, spatřuje  porušení práva  na spravedlivý  proces zaručovaný čl. 36 odst. l Listiny o čl. 6 odst. l Úmluvy o ochraně lidských práv a  základních svobod. Uvádí dále, že  žádný orgán od roku 1945 do podání ústavní  stížnosti nevydal rozhodnutí ve věci, přitom správní řád z roku 1928 nepočítal s tím, že by řízení mohlo být  ukončeno pouhou  poznámkou ve  spise. Ani  vládní nařízení č. 91/1960 Sb. tuto možnost neobsahovalo.  Pokud jde o platnou právní úpravu ustanovení  § 29 správního  řádu, možnost přerušení  řízení připouští,  avšak   jen  za  podmínek,   bylo-li  řízení  zahájeno o předběžné otázce  nebo jestliže byl účastník  řízení vyzván, aby ve stanovené  lhůtě odstranil nedostatky podání,  případně také na návrh účastníka řízení. Tento předpis pak počítá v § 30 s možností zastavení řízení, to však jen  tehdy, vzal-li účastník návrh zpět, anebo  odpadl-li  důvod  řízení  zahájeného  z  podnětu  správního orgánu. Žádný z těchto důvodů  v daném případě v úvahu nepřichází. Správní řád také nikde výslovně  neuvádí, jak postupovat v případě úmrtí účastníka řízení. Stanovisko,  které zastává část teorie, že by  mělo dojít  k zastavení  řízení, lze  podle názoru stěžovatele sotva akceptovat, zejména v případě, kdy právní nástupce účastníka řízení, z jehož podnětu bylo řízení zahájeno, může být rozhodnutím přímo  dotčen. Jen  výjimečně  lze  v důsledku  smrti navrhovatele řízení ukončit, to však jen v  případě, že se jedná o čistě osobní zájem, osobní právo, které nemá dopad na jiné právní vztahy. Avšak i kdyby tomu tak nebylo, musí se správní orgán vypořádat s návrhem tak, aby o něm bylo rozhodnuto. Dále stěžovatel v důvodech ústavní stížnosti v podstatě z rozdílné dikce ustanovení § 2 a § 3 dekretu prezidenta  republiky  č.  33/1945  Sb.  dovozuje,  že  rozhodnutí v řízení  podle  §  2  uvedeného  dekretu  má  deklaratorní právní účinky. V závěru pak uvádí, že práva E. C. byla již za jeho života poškozována,  v  současné  době  jsou  poškozována  základní práva stěžovatele, jemuž je postupem  orgánů státní správy upíráno právo na  spravedlivý proces,  neboť stav,   v němž  se ocitá,  je možno označit jako odmítání spravedlnosti.  Zdůrazňuje, že tím, že žádný z orgánů státní správy nevydává  rozhodnutí a odkazuje na procesní překážky, je současně stěžovateli odnímána možnost, aby se domáhal svých případných  hmotněprávních nároků. Podle  něj je nepochybné, že rozhodnutí musí být učiněno podle platného procesního předpisu, vzhledem k všeobecně uznávané a  platné zásadě, podle níž je nutno postupovat podle předpisu platného v  době, kdy je o věci jednáno, stejně  tak jako  hmotněprávní nároky  se posuzují  podle předpisu platného v  době jeho vzniku.  Jak okresní úřad,  tak Ministerstvo vnitra vydávají akty  nejasné povahy, z nichž není  patrno, zda se jedná o rozhodnutí ve smyslu  správního řádu. Zřejmě se tedy jedná o jiný zásah  orgánů veřejné moci  § 87 odst.  l písm. d)  Ústavy, a proto  stěžovatel  navrhl,  aby   jeho  ústavní  stížnosti  bylo vyhověno. 

      Ministerstvo  vnitra  ve  svém  písemném  vyjádření  k obsahu ústavní stížnosti zastává stanovisko, že rozhodující pro danou věc je skutečnost, že řízení o  státním občanství je řízením o osobním stavu fyzické  osoby, které je vázáno  na právní subjektivitu této osoby,  která  jejím  úmrtím  zaniká.  Zemřelá  osoba  nemůže  být subjektem  práv  a  nemůže  proto  být  zastoupena  jinou  osobou, nestanoví-li zákon  jinak. V případě smrti  fyzické osoby přiznává § 15  o.z.  pozůstalému  manželovi  a  jeho  dětem  pouze právo na ochranu    osobnosti.   Pokračování    v   řízení    o   zachování československého  státního občanství  E.C. odmítlo  i Ministerstvo vnitra,  které  rovněž  zpochybnilo  možnost  pokračování v řízení i proto,  že dle  jeho  názoru  bylo možno  příslušný hmotněprávní předpis,  tj.  dekret  č.  33/1945  Sb.,  použít  pouze ve lhůtách stanovených příslušnými prováděcími předpisy  s tím, že zákonem č. 34/1953  Sb. byly  otázky státního  občanství, pokud  jde o  osoby národnosti německé, definitivně uzavřeny.  Dále pak zdůrazňuje, že okresní úřad je oprávněn rozhodovat  pouze v rozsahu zmocnění, jež mu  dává zákon  č. 40/1993  Sb., o  nabývání a  pozbývání státního občanství  České republiky,  ve znění  pozdějších předpisů.  Tento zákon jej však k projednání žádosti o vydání osvědčení o zachování občanství podle uvedeného dekretu prezidenta republiky nezmocňuje. Podle  názoru  zde  uvedeného  také  stěžovatel nevyužil možnosti, kterou mu  současná platná právní úprava  státního občanství České republiky  přiznává.  Mohl  totiž   požádat  o  zjištění  státního občanství  svého  otce  a  vydání  potvrzení  o  existenci českého občanství podle § 20 a 24  zákona č. 40/1993 Sb. Příslušný okresní úřad by v souladu s ustanovením  § 1 odst. 2 citovaného zákona byl povinen provést důkladné šetření ve věci, když při posuzování, zda před  svým  úmrtím  byl  E.C.  československým  občanem, byl nucen postupovat podle předpisů platných v době, kdy mělo dojít k nabytí nebo pozbytí státního  občanství. Tak v případě, že  by na základě výsledků provedeného šetření dospěl k  závěru, že E.C. pozbyl čsl. občanství  podle výše  citovaného dekretu  a opětně  je před  svým úmrtím nenabyl, vydal by rozhodnutí  o zamítnutí žádosti v souladu s ustanovením  § 46  správního řádu.  Poté mohl  stěžovatel využít řádných i mimořádných opravných  prostředků k přezkoumání takového rozhodnutí. Toto však stěžovatel neučinil, této možnosti nevyužil, a proto  je také  podle ministerstva  vnitra sporné,  zda se vůbec může  obracet  na  Ústavní  soud,  když  nevyčerpal všechny právní prostředky k uplatnění svých nároků.  Z obou podání stěžovatele je patrno,  že hodlá  docílit toho,  aby Okresní  úřad v  Jindřichově Hradci, resp. Ministerstvo vnitra,  pokračovalo ve správním řízení o žádosti o zachování čsl. státního občanství osoby zemřelé, které bylo zahájeno před více než 50  lety, přitom se odvolává mimo jiné na  to,  že  Česká  republika  je  signatářem  mezinárodních smluv o lidských právech,  a proto musí  zásady plynoucí z  těchto smluv dodržovat.  S   tímto  názorem  stěžovatele   se  účastník  řízení ztotožňuje,  přesto  se  domnívá,  že  okamžikem přistoupení České republiky    k    příslušným     mezinárodním    smlouvám    nelze s retroaktivními důsledky řešit  nebo novelizovat právní předpisy, které  byly  přijaty  ještě  před  tímto  přistoupením a jsou nyní neplatné. Zastává proto názor, že zpětně nelze s právními důsledky z toho plynoucími zpochybňovat právní postupy a rozhodnutí učiněná v minulosti, tj.  před přijetím mezinárodních  závazků, jen proto, že  s  nimi  nemusejí  být  plně  v  souladu,  ale  byly v souladu s vnitrostátními  předpisy.  Ministerstvo  vnitra  proto  navrhuje zamítnutí ústavní stížnosti. 

      Ze spisu Ministerstva vnitra, čj. II/s-OSOM/51/5403/94, který si Ústavní soud připojil, je patrno, že údaje uváděné stěžovatelem v důvodech  jeho  ústavní  stížnosti,  týkající  se  žádosti E. C. o zachování  čsl.  občanství,  o  jeho  urgenci  i  způsobu jejího &quot;vyřízení&quot;,   jakož  i   údaje  týkající   se  žádosti   samotného stěžovatele   a   navazujícího   postupu   orgánů  státní  správy, odpovídají skutečnosti. 

 Na podkladě zjištění učiněných z připojeného spisu pak dospěl Ústavní soud k závěru, že ústavní stížnost je důvodná. 

    

    Především je třeba  uvést, že Ústavní soud si  je vědom toho, že žádost podaná otcem stěžovatele  správnímu orgánu se týká práva ryze  osobního,  avšak  s  ohledem  na  to, že rozhodnutí vydávaná k žádostem  podaným  podle  §  2  dekretu  prezidenta republiky č. 33/1945 Sb.  zněla na zachování čsl.  státního občanství (případně na její zamítnutí), výrokem  takového rozhodnutí se tedy zjišťoval určitý  právní  stav  již  existující  a  měla  tedy,  jak ostatně judikoval  i bývalý  Nejvyšší správní  soud nález  č. 1680, ročník XXVIII  (1947,  sešit  6   Bohuslavovy  sbírky  nálezů  Nejvyššího správního  soudu   ve  věcech  administrativních),   účinky  pouze deklaratorní, upravující  právní sféru žadatele s  účinky ex tunc, pak  nelze vyloučit  legitimaci stěžovatele  - jako  syna a dědice žadatele  o  zachování  státního  občanství  -  k podání návrhu na pokračování v  řízení včas a  řádně zahájeném a  neskončeném, a to s ohledem na  možné dopady takového rozhodnutí  na majetková práva žadatele.  Že  se  jedná  o  řízení  neskončené  pak  Ústavní soud dovozuje ze zjištění učiněných ze  správního spisu, z nichž plyne, že  žádost otce  stěžovatele podaná  podle §  2 dekretu prezidenta republiky č. 33/1945 Sb., byla  pouhou poznámkou ve spise založena ad acta. Samotné uplynutí času  od doby podání žádosti nemohlo mít za  následek ukončení  řízení, když  všechny správní  řády (vládní nařízení č. 20/1955 Sb., vládní nařízení č. 91/1960 Sb. a zákon č. 71/1967 Sb.) vydávané postupně po  správním řádu č. 8/1928 Sb., za jehož   platnosti  bylo   řízení  zahájeno,   vycházely  ve  svých přechodných ustanoveních z kontinuity dříve zahájeného řízení. Ani písemná   sdělení  současných   správních  orgánů,   na  které  se stěžovatel  se   žádostí  o  pokračování  v   řízení  obrátil,  za rozhodnutí ve smyslu dnes platného správního řádu považovat nelze. K obsahu těchto sdělení odvolávajících se  na zákon č. 34/1953 Sb. je třeba uvést, že ani tento zákon nemohl způsobit ukončení řízení o žádosti  otce stěžovatele  o zachování  státního občanství, když tento zákon řešil otázku znovunabytí čsl. státního občanství navíc pouze  v poměru  k osobám,  na které  se vztahoval,  tedy v poměru k osobám,  které  měly  v  den  jeho  účinnosti  bydliště na území Československé   republiky,   tak   tomu   však   v  případě  otce stěžovatele, který v té době již žil v Rakousku, nebylo. S ohledem na  uvedené  proto  Ústavní   soud  sdílí  názor  stěžovatele,  že dosavadním  postupem správních  orgánů bylo  porušeno jeho  právo, plynoucí  z  čl.  36  odst.   l  Listiny,  totiž  právo  na  řádný a spravedlivý proces, zahrnující v sobě nejen právo na spravedlivý způsob vedení procesu, ale také právo na trvání procesu až do jeho ukončení  zákonem předpokládaným  způsobem. V  daném případě totiž měly  orgány  veřejné  správy,  na  které  se  stěžovatel  obrátil a v jejichž pravomoci je o otázkách státního občanství rozhodovat, o jeho  žádosti  vydat  rozhodnutí   ve  smyslu  ustanovení  §  47 správního  řádu  a  dát   tak  stěžovateli  možnost  využít  všech procesních prostředků k ochraně jeho  práv, nehledě již k tomu, že pokud  se ministerstvo  vnitra domnívalo,  že v  daném případě měl stěžovatel  volit  postup  podle  zákona  č.  40/1993 Sb., pak při dodržení  zásad  základních  pravidel  správního řízení obsažených v ustanovení  §  3  správního  řádu  a  při  respektování pravidla stanoveného  v  ustanovení  §  19  odst.  3  správního řádu (jehož smyslem  je především  to, aby  účastník neutrpěl  újmu v důsledku nesprávného   nebo  nepřesného   označení  podání)   mohlo  podání stěžovatele,   posuzováno  podle   obsahu,  považovat   za  žádost o zjištění   státního   občanství   otce   stěžovatele  ve  smyslu ustanovení  § 20  a 24  zákona č.  40/1993 Sb.,  na která  ve svém vyjádření  odkazuje.  Pokud  tedy  správní  orgány o stěžovatelově návrhu  doposud žádné  rozhodnutí nevydaly,  je možno  tuto jejich nečinnost  kvalifikovat jako  jiný  zásah  orgánu veřejné  moci ve smyslu ustanovení  § 72 odst. l  písm. a) zákona č.  182/1993 Sb., jehož  důsledkem je  porušení čl.  36 odst.  l Listiny,  a z  toho důvodu  bylo proto  ústavní stížnosti  stěžovatele Ústavním soudem vyhověno a Ministerstvu vnitra podle §  82 odst. 3 písm. b) zákona č.  182/1993  Sb.  zakázáno  svou  nečinností  v  porušování  práv stěžovatele pokračovat. 

  

 P o u č e n í : Proti rozhodnutí Ústavního soudu se nelze odvolat. 

 V Brně dne 25. září 1997 

  
