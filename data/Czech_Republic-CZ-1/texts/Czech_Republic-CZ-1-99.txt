Právní věta:  	Naplnění zákonného znaku skutkové podstaty trestného činu podvodu podle § 250 odst. 1 tr.  zák. spočívajícího v „uvedení někoho v omyl“ nelze spatřovat v tom, že obviněný podal k soudu  žalobu, která obsahuje vědomě nepravdivá tvrzení, popřípadě, že podal návrh na vydání směnečného  platebního rozkazu, který se opírá o padělanou směnku. Soud rozhodující v občanskoprávním řízení o  takových podáních totiž nelze pokládat za subjekt, který by mohl být tímto způsobem uváděn v omyl. 

 Soud: Nejvyšší soud 

 Spisová značka: 11 Tdo 229/2004 

 Datum rozhodnutí: 28. 4. 2005 

 Typ rozhodnutí: USNESENÍ 

  Heslo: Podvod 

 Dotčené předpisy: § 250 tr. zák. 

 Kategorie rozhodnutí: A 

  Publikováno ve sbírce pod číslem: 24 / 2006 

  

 11 Tdo 229/2004  

 U S N E S E N Í 

 Nejvyšší soud České republiky rozhodl v neveřejném zasedání, konaném dne  28.  dubna 2005, o dovolání obviněného Ing. Z. Š., proti rozsudku  Krajského soudu  v  Hradci Králové - pobočka v  Pardubicích, ze dne 11. března 2003, č. j. 13 To  13/2003-244,   v trestní věci, vedené u Okresního soudu v Pardubicích  pod sp.  zn. 2 T 34/2002,     t a k t o :   

 	 

 Podle § 265k odst. 1 tr. řádu  s e  rozsudek Krajského soudu v Hradci Králové -  pobočka v  Pardubicích, ze dne 11. března 2003, č. j. 13 To 13/2003-244, a  rozsudek Okresního soudu v Pardubicích ze dne 27. září 2002, sp.  zn. 2 T  34/2002,           z r u š u j í .  

 Podle § 265k odst. 2 tr. řádu s e  z r u š u j í  také další rozhodnutí na  zrušená rozhodnutí obsahově navazující, pokud vzhledem ke změně, k níž došlo  zrušením, pozbyla podkladu. 

 Podle § 265l odst. 1 tr. řádu se Krajskému soudu v  Hradci  Králové                  p ř i k a z u j e , aby jako soud prvního stupně věc v  potřebném rozsahu znovu projednal a rozhodl. 

        O d ů v o d n ě n í : 

 Rozsudkem Okresního soudu v  Pardubicích ze dne 27. září 2002, sp. zn. 2 T  34/2002, byl obviněný uznán vinným pokusem trestného činu podvodu podle § 8  odst. 1 tr. zák. k § 250 odst. 1, 3 písm. b) tr. zák. Za tuto trestnou činnost  byl odsouzen podle    § 250 odst. 3 tr. zák. s přihlédnutím k § 58 odst. 1 tr.  zák. a § 59 odst. 1 tr. zák. k trestu odnětí svobody v délce dvou roků  podmíněně odloženém na zkušební dobu dvou roků. 

 Podle skutkových zjištění nalézacího soudu se obviněný takto kvalifikované  trestné činnosti měl dopustit tak, že se od 16. června 2000 do doby vydání  předmětného rozhodnutí snaží uvést Krajský soud v Hradci Králové v omyl tím, že  v soudním řízení uplatnil listinu označenou jako „Směnka bez protestu“ ze dne  26. května 1997, znějící na částku ve výši 515.369,20,-Kč, kdy na vyhotovení  této směnky zneužil Ing. Z. bianko podepsaný hlavičkový papír obchodní  společnosti P.P.S., a. s., P., který mu byl tímto předán k jinému účelu, a  takto se snažil získat neoprávněný prospěch ve výši shora uvedené směnky ke  škodě Ing. L. Z.. 

 Do rozhodnutí nalézacího soudu podal obviněný v zákonné lhůtě odvolání do  výroku o vině i trestu. Namítl, že okresní soud nesprávně vyhodnotil provedené  důkazy, vyvodil jednostranné závěry v jeho neprospěch, pročež navrhl, aby  odvolací soud napadený rozsudek zrušil a sám jej zprostil obžaloby, případně  aby věc vrátil okresnímu soudu k novému projednání. Podle odvolatele už z  odůvodnění rozsudku je patrné, že nebylo prokázáno, že by vyhotovil obsah  směnky, což je v rozporu s výrokem, dle něhož měl zneužít k vyhotovení směnky  čistý papír podepsaný poškozeným. Obviněný dále namítl, že směnku vědomě  vystavil poškozený, popsal důvody, proč měla být směnka vystavena, přičemž  nepovažoval za rozhodné, kdy byla datována, neboť poškozeného žádal o vystavení  směnky opakovaně a nebylo mu přesně známo, kdy a s jakým datem poškozený směnku  vystavil. Podle odvolatele je nevěrohodná výpověď svědka N., který měl údajně  vidět, jak poškozený podepisoval prázdné hlavičkové papíry, protože z  prostorového uspořádání kanceláří vyplývá, že svědek N. nemohl na místo  údajného podpisu listin vidět, a ani další svědci, kteří se zúčastnili jednání  správní rady, nepotvrdili, že by se tam jednalo o podpisu prázdných listin. Sám  poškozený podle odvolatele měl řadu důvodů, pro které mohl popírat pravost  směnky, když přitom nemohl popřít, že na směnce je jeho vlastní podpis.  Významná podle odvolatele byla i souvislost s další listinou, dopisem  adresovaným auditorské společnosti H.Z. H. K. o zakázce pro firmu S. P., v níž  jde o nevyřešené milionové pohledávky, takže poškozený měl důvod popírat  pravost i tohoto dopisu, na němž je  rovněž prokazatelně jeho podpis. Podle  odvolatele rozhodně nebylo prokázáno, že by obviněný zneužil bianco podepsané  hlavičkové papíry a že by vědomě vydával padělanou směnku za pravou, pročež měl  být zproštěn obžaloby.  

 Krajský soud v  Hradci Králové - pobočka v Pardubicích, rozsudkem ze dne 11.  března 2003, č. j. 13 To 13/2003-244, podle § 258 odst. 1 písm. b) tr. řádu  napadený rozsudek v celém rozsahu zrušil a podle § 259 odst. 3 tr. řádu nově  rozhodl tak, že na podkladě zpřesněného popisu skutku obviněný byl znovu uznán  vinným pokusem trestného činu podvodu podle § 8 odst. 1 k § 250 odst. 1, 3  písm. b) tr. zák. Obviněný byl uznán vinným, že dne 19. června 2000 podal u  Krajského soudu v Hradci Králové návrh na vydání směnečného platebního rozkazu,  jímž by byla žalovanému Ing. L. Z. uložena povinnost zaplatit obžalovanému  částku 515.369,20 Kč s příslušenstvím, a k tomuto návrhu připojil listinu  označenou jako „Směnka bez protestu“ ze dne 26. května 1997 znějící na částku  515.369,20 Kč, přičemž na vyhotovení této směnky zneužil Ing. L. Z. bianco  podepsaný hlavičkový papír společnosti P. P. S., a. s., P., který mu byl předán  k jinému účelu. Za tuto trestnou činnost byl odsouzen podle § 250 odst. 3 tr.  zák. k  trestu odnětí svobody v trvání dvou let s podmíněným odložením výkonu  trestu na zkušební dobu dvou let. 

 Proti shora uvedenému rozsudku odvolacího soudu podal obviněný dovolání, jímž   napadl všechny výroky rozsudku odvolacího soudu. Důvody dovolání spatřuje v  naplnění ustanovení § 265b odst. 1 písm. g) tr. řádu, neboť napadené rozhodnutí  dle něj spočívá na nesprávném právním posouzení skutku nebo jiném nesprávném  hmotně právním posouzení. Dovolatel tvrdí, že skutek uvedený ve výrokové části  rozsudku neodpovídá skutkovým zjištěním soudu, učiněným na základě provedených  důkazů, a proto ani právní hodnocení tohoto skutku podle dovolatele nemůže být  správné. Jak z dovolání plyne podle názoru dovolatele není jeho jednání  trestným činem. V obsahu dovolání podrobně polemizuje se skutkovými zjištěními,  obsaženými v odůvodnění rozsudku Krajského soudu v Hradci Králové. Uvádí, že  oba soudy přehlédly zásadní rozpory ve výpovědích svědků, či vůbec nevzaly v  úvahu skutečnosti, které uváděl sám svědek N. či sám svědek Z., zpochybňuje  vypovídací schopnost znaleckého posudku, který měl podle názoru soudu být  potvrzujícím důkazem pravdivosti tvrzení svědků N. a Z.. 

 V petitu dovolání dovolatel navrhl, aby Nejvyšší soud zrušil rozsudek Krajského  soudu v Hradci Králové, ze dne 11. března 2003, č. j. 13 To 13/2003-244, a  rozsudek Okresního soudu v Pardubicích ze dne 27. září 2002, č. j. 2 T  34/2002-224, a sám ve věci rozhodl o zproštění dovolatele z obžaloby. 

 K obsahu podaného dovolání se písemně vyjádřil státní zástupce Nejvyššího  státního zastupitelství. Konstatuje v něm, že převážnou část argumentace  dovolatele tvoří námitky proti způsobu hodnocení důkazů soudem a proti popisu  skutku v napadeném rozhodnutí. Dle názoru státního zástupce takové výhrady jsou  z hlediska uplatněného dovolacího důvodu irelevantní, neboť hodnocení důkazů  není hodnocením hmotně právní povahy. Dovolatel neuvedl žádné hmotně právní  hodnocení stabilizovaného skutkového stavu, jež by trpělo vadou předpokládanou  v ustanovení § 265b odst. 1 písm. g) tr. řádu. V tomto ohledu dle státního  zástupce tedy jde o dovolání podané z jiného, než zákonného důvodu. Pokud pak  dovolatel polemizuje s obsahem odůvodnění rozsudku odvolacího soudu, pak státní  zástupce upozorňuje na ustanovení § 265a odst. 4 tr. řádu, podle něhož dovolání  pouze proti důvodům rozhodnutí není přípustné. Státní zástupce se domnívá, že  napadené rozhodnutí netrpí žádnou vadou, kterou by bylo nutno odstranit cestou  dovolání, a že výhrady obviněného nenaplňují žádný ze zákonem upravených  dovolacích důvodů. 

 Státní zástupce v závěru svého vyjádření navrhl, aby Nejvyšší soud podané  dovolání podle § 265i odst. 1 písm. b) tr. řádu odmítl a současně souhlasil s  tím, aby toto, případně i jiné rozhodnutí Nejvyšší soud učinil za podmínek  uvedených v ustanovení  § 265r odst. 1 tr. řádu v neveřejném zasedání.   

 Nejvyšší soud jako soud dovolací (§ 265c tr. řádu) nejprve zkoumal, zda v této  trestní věci je dovolání přípustné, zda bylo podáno v zákonné lhůtě a  oprávněnou osobou. Shledal při tom, že dovolání je přípustné (§ 265a odst. 1, 2  písm. a) tr.  řádu), neboť napadá pravomocné rozhodnutí soudu druhého stupně,  jímž byl obviněný uznán vinným a uložen mu trest, dále shledal, že bylo podáno  v zákonné lhůtě, jakož i na místě, kde lze podání učinit (§ 265e odst. 1, 3 tr.  řádu), a že bylo podáno oprávněnou osobou (§ 265d odst. 1 písm. b), odst. 2 tr.  řádu). 

 Vzhledem k tomu, že dovolání lze podat jen z důvodů uvedených v ustanovení §  265b tr. řádu, musel Nejvyšší soud posoudit otázku, zda obviněným uplatněný  dovolací důvod lze považovat za důvod uvedený v citovaném ustanovení zákona,  jehož existence je podmínkou provedení přezkumu napadeného rozhodnutí dovolacím  soudem. Z důvodů, které jsou dále rozvedeny dospěl Nejvyšší soud k závěru, že  dovolací důvod předpokládaný § 265b odst. 1 písm. g/ tr. řádu (rozhodnutí  spočívá na nesprávném právním posouzení skutku), je ve věci naplněn. 

 Obviněným uplatněný dovolací důvod podle § 265b odst. 1 písm. g) tr. řádu je  dán tehdy, spočívá-li napadené rozhodnutí na nesprávném hmotně právním  posouzení skutku nebo jiném hmotně právním posouzení. Prostřednictvím tohoto  důvodu lze proto namítat, že skutek, jak byl soudy zjištěn, nenaplňuje všechny  znaky skutkové podstaty trestného činu, že jde o trestný čin jiný, nebo jednání  není vůbec trestné.  

 Nejvyšší soud přezkoumal podle § 265i odst. 3, 4 tr. řádu napadený rozsudek  odvolacího soudu, jakož i předcházející řízení, a shledal, že dovolání  obviněného je důvodné. 

 Dle ustanovení § 250 odst. 1 tr. zák. se trestného činu podvodu dopustí ten,  kdo ke škodě cizího majetku  sebe nebo jiného obohatí tím, že uvede někoho v  omyl, využije něčího omylu nebo zamlčí podstatné skutečnosti, a způsobí tak na  cizím majetku škodu nikoli nepatrnou. Kvalifikované skutkové podstaty trestného  činu dle odstavců 2 až 4 ustanovení § 250 tr. zák. jsou pak vymezeny výší  způsobené škody, resp. naplněním znaků předmětné skutkové podstaty formou  organizované skupiny.  

 Dle uvedené dikce skutkové podstaty trestného činu podvodu a jí odpovídající  konstantní judikatury, osoba uvedená v omyl nemusí být totožná s osobou  poškozenou. Na podvodu  může být zainteresováno až pět osob – pachatel, osoba  uváděna pachatelem v omyl a jednající v omylu, osoba provádějící v omylu  majetkovou dispozici, poškozený a osoba obohacená. Přitom tato skutková  podstata předpokládá, že majetkovou dispozici, v jejímž důsledku dojde ke škodě  na cizím majetku a k obohacení pachatele či jiné osoby, učiní osoba jednající v  omylu. Ať už jde o osobu, kterou pachatel přímo uvedl v omyl, nebo o další  osobu jednající na základě stejných skutečností rovněž v omylu.  

 V předmětné věci soud nalézací, jakož i soud odvolací dospěly k závěru, že  osobou, která měla být uvedena v omyl je Krajský soud v Hradci Králové, u něhož  měl obviněný v občanském soudním řízení uplatnit padělanou směnku, znějící na  částku ve výši 515.369,20 Kč, a takto se snažit obohatit ke škodě poškozeného  Ing. L. Z.. Je však zřejmé, že krajský soud by ve věci závazku vyplývajícího z  uplatněné směnky žádnou majetkovou dispozici, v jejímž důsledku by mělo dojít  ke škodě na majetku poškozeného a obohacení obviněného neučinil. Vydání  směnečného platebního rozkazu nepochybně nelze považovat za majetkovou  dispozici. Případnou majetkovou dispozici by učinil poškozený, kterého však,  jak to vyplývá z podstaty skutkového děje, nelze považovat za osobu, která by  měla a mohla být v této věci pachatelem uvedena v omyl.  

 Další otázka, kterou bylo potřebné řešit, byla otázka, zda lze podáním žaloby k  soudu  naplnit znak skutkové podstaty trestného činu podvodu podle § 250 tr.  zák. „uvede někoho v omyl“. V této otázce lze odkázat již na judikaturu z první  republiky, podle které v podání žaloby k soudu, i kdyby vycházela z vědomě  nepravdivých tvrzení, nelze spatřovat naplnění skutkové podstaty trestného činu  podvodu (Sbírka rozhodnutí NS 1919-1948, Vážný, č. 393/1921). Rozhodnutí  argumentuje tím, že žalovaný má v řízení možnost se nároku bránit, nesprávná  tvrzení žalobce vyvracet a civilní soud je povinen věc náležitě objasnit. Dá se  říct, že totéž, i když v modifikované podobě platí i pro řízení o vydání  směnečného platebního rozkazu. Podle ust. § 175 odst. 1 OSŘ, předloží-li  žalobce v prvopisu směnku, o jejíž pravosti není důvod pochybovat a další  listiny nutné k uplatnění práva, vydá na jeho návrh soud směnečný platební  rozkaz. Je povinností soudu zkoumat předložené listiny (směnku) z hlediska  jejich formálních zákonných náležitostí, tedy v tom smyslu, zda není důvod o  pravosti směnky pochybovat. Pouze jsou-li uvedené formální předpoklady splněny,  vydá soud směnečný platební rozkaz. V něm žalovanému uloží, aby do tří dnů od  doručení rozhodnutí zaplatil požadovanou částku  a náklady řízení nebo aby ve  stejné lhůtě podal námitky, v nichž musí uvést vše, co proti platebnímu rozkazu  namítá. Žalovaný může samozřejmě namítat i to, že listina která byla soudu  předložena není platnou směnkou. Směnečný platební rozkaz musí být doručen do  vlastních rukou žalovaného. Nepodaří-li se jej doručit, předseda senátu  platební rozkaz zruší, aniž by nařizoval jednání. 

 Včas podané a odůvodněné námitky sice směnečný platební rozkaz neruší, ale  odkládají jeho právní moc a vykonatelnost. Soud v dalším řízení rozhodne, zda  platební rozkaz ponechá v platnosti nebo zda jej zruší a v jakém rozsahu. Pokud  směnečný platební rozkaz zruší, projedná věc ve sporném řízení. Stejně soud  postupuje, zjistí-li po podání žaloby, že formální předpoklady pro vydání  směnečného platebního rozkazu nejsou splněny, např. proto, že existuje důvod  pochybovat o pravosti směnky.  

 O sporném řízení civilním přitom platí, že je ovládáno zásadou projednací (§  120 OSŘ), dle níž výsledek důkazního řízení odvisí zásadně od iniciativy  účastníků řízení, nicméně tím není opuštěna zásada zjišťování skutkového stavu  věci bez důvodných pochybností (§ 153 odst. 1, § 132, § 120 odst. 3 OSŘ).  Zásada projednací přitom umožňuje žalovanému nesprávným a případně i úmyslně  nepravdivým tvrzením žalobce se bránit a vyvracet je; z povinnosti rozhodnout  na základě zjištěného skutkového stavu, pak plyne soudu možnost provést i jiné  než účastníky navržené důkazy, vyšla-li v řízení najevo potřeba jejich  provedení ke zjištění skutkového stavu. Rozhodnutí ve věci obsahuje  autoritativní skutkový závěr, jenž jinými než procesními prostředky k ochraně  práva změnit nelze. Je-li pojem omylu vymezen nevědomou neshodou vůle a  projevu, a je-li soud povinen zjišťovat skutkový stav bez důvodných  pochybností, čili jinými slovy je místem nalézání práva, pak nastíněný zákonný  rámec z povahy věci vylučuje možnost podřadit obecný soud v civilním řízení  sporném pod rámec osob, jež mohou být uvedeny do omylu pachatelem trestného  činu podvodu.     

 V případě, neunesl-li by účastník občanského řízení sporného břemeno tvrzení,  jež by bylo způsobilé vést k rozhodnutí o povinnosti žalovaného plnit žalobci,  by opačná interpretace skutkové podstaty trestného činu dle § 250 tr. zák., pak  nutně vždy vedla k podezření ze spáchání trestného činu podvodu. Tato výkladová  alternativa se ale ocitá v rozporu se základním právem účastníků vyjadřovat se  v soudním řízení ke všem navrhovaným důkazům, provedení důkazů navrhovat a  svobodně právně argumentovat (čl. 38 odst. 2 Listiny základních práv a  svobod).   

  Za této situace se nelze ztotožnit s názorem, z něhož vychází napadená  rozhodnutí, že by šlo soud, který vede civilní řízení, považovat za subjekt,  který lze v rámci tohoto řízení, uvést v omyl ve smyslu skutkové podstaty  trestného činu podvodu. Proto senát Nejvyššího soudu dospěl k závěru, že  skutek, jímž byl obviněný uznán vinným, není trestným činem podvodu. 

 Senát Nejvyššího soudu se musel dále zabývat otázkou, zda jednáním obviněného  nemohla být naplněna skutková podstata některého jiného trestného činu, nebo  zda jde o jednání beztrestné.  

 Z ustanovení § 1 zák. č. 591/1992 Sb. o cenných papírech plyne, že směnka je  cenný papír. Podle § 143 tr. zák. se ochrana podle ustanovení § 140 - § 142 tr.  zák. poskytuje též tuzemským cenným papírům. Z toho plyne, že skutek, pro který  byl obviněný státním zástupcem obžalován, by mohl naplňovat znaky trestného  činu padělání a pozměňování peněz podle § 140 tr. zák.  

 I když to dovoláním nebylo napadeným rozhodnutím vytýkáno, nemohl Nejvyšší soud  přehlédnout další nedostatek řízení. Řízení vedl a ve věci rozhodoval věcně  nepříslušný soud. Podle § 17 odst. 1 písm. b) tr. ř. koná řízení v prvním  stupni krajský soud u všech trestných činů spáchaných prostřednictvím směnek,  pokud je jejich zákonným znakem způsobení značné škody nebo získání značného  prospěchu.      V projednávané věci byl tedy věcně příslušným soudem krajský  soud. Pro naplnění pojmového znaku „prostřednictvím směnek“ není rozhodné,  jakým způsobem byla směnka použita. Podstatné je, zda vystavení a užití směnky  je součástí skutkového děje, který lze podřadit pod jednotlivé znaky skutkové  podstaty trestného činu. 

 Vzhledem k výše uvedenému právnímu názoru již v novém řízení nepřichází sice v  úvahu kvalifikovat jednání obviněného jako pokus trestného činu podvodu podle §  250 odst. 1, 3 písm. b) tr. zák., ale jednání, pokud bude prokázáno v dalším  řízení by mohlo naplňovat znaky skutkové podstaty trestného činu padělání a  pozměňování peněz podle § 140 odst. 2 tr. zák. K řízení o tomto trestném činu  je rovněž v prvním stupni příslušný krajský soud. Z tohoto důvodu Nejvyšší soud  po zrušení napadených rozhodnutí věc přikázal k novému projednání a rozhodnutí  přímo krajskému soudu jako soudu prvního stupně. Úkolem krajského soudu bude na  podkladě podané obžaloby v novém řízení provést dokazování a náležitě zjistit  skutkový stav a posoudit, zda jednání obžalovaného vymezené žalovaným skutkem  vůbec naplnilo skutkovou podstatu trestného činu padělání a pozměňování peněz  nebo zda je nutné obviněného z pod obžaloby z některého z důvodů § 226 tr. řádu  zprostit. Pokud však krajský soud dospěje k závěru o vině, musí ve svém  rozhodnutí respektovat ust. § 265s odst. 2 tr. řádu, protože napadené  rozhodnutí bylo zrušeno jen v důsledku dovolání podaného ve prospěch  obviněného.  

 Nejvyšší soud proto z podnětu dovolání obviněného podle § 265k odst. 1 tr. řádu  zrušil napadený rozsudek Krajského soudu v Hradci Králové – pobočka v  Pardubicích ze dne 11. března 2003, č. j. 13 To 13/2003-244 a rozsudek  Okresního soudu v Pardubicích ze dne 27. září 2002, sp. zn. 2 T 34/2002. Podle  § 265k odst. 2 tr. řádu zrušil další rozhodnutí na zrušená rozhodnutí obsahově  navazující, pokud vzhledem ke změně, k níž došlo zrušením, pozbyla podkladu, a  podle § 265l odst. 1 tr. řádu Krajskému soudu v Hradci Králové přikázal, aby  jako soud prvního stupně věc v potřebném rozsahu znovu projednal a rozhodl. Při  novém rozhodování je tento soud vázán právním názorem, který v tomto usnesení   vyslovil Nejvyšší soud. Protože napadená rozhodnutí byla zrušena jen v důsledku  dovolání podaného ve prospěch obviněného, nemůže v novém řízení dojít ke změně  rozhodnutí v jeho neprospěch.  

 Vady napadeného rozhodnutí nebylo možno odstranit ve veřejném zasedání v řízení  o dovolání, a proto Nejvyšší soud podle § 265r odst. 1 písm. b) tr. řádu učinil  toto rozhodnutí v neveřejném zasedání. 

 P o u č e n í :  Proti tomuto usnesení není opravný prostředek přípustný. 

 V Brně dne 28. dubna 2005 

 Předseda senátu: 

 JUDr. Stanislav Rizman      
