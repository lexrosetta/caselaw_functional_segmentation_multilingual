Soud: Nejvyšší soud 

 Spisová značka: 29 Odo 164/2006 

 Datum rozhodnutí: 11. 2. 2008 

 Typ rozhodnutí: USNESENÍ 

  Kategorie rozhodnutí: E 

  

  U S N E S E N Í 

 Nejvyšší soud České republiky rozhodl v konkursní věci dlužníka Ing. V. F.,  zastoupeného  advokátem,  o návrhu věřitele Ing. J. K.,  jako správce konkursní  podstaty úpadkyně D. l., s. r. o., na prohlášení konkursu na majetek dlužníka,  vedené u Městského soudu v P. pod sp. zn. 78 K 6/2005, o dovolání dlužníka  proti usnesení Vrchního soudu v P. ze dne 9. září 2005, č. j. 1 Ko  379/2005-210, takto:  

 Usnesení Nejvyššího soudu ze dne 31. ledna 2008, č. j. 29 Odo 164/2006-617, se  opravuje tak, že: 

 1/  v záhlaví usnesení se slova „věřitelky D. l., s. r. o., zastoupené  advokátkou, nahrazují  slovy „věřitele Ing. J. K.,  jako správce konkursní  podstaty úpadkyně D. l., s. r. o.“; 

 2/ v odůvodnění usnesení, na straně 20, v první větě třetího odstavce shora, za  slovy „Dovolatel a navrhující věřitelka“ se vkládají slova „(a od 4. ledna  2008, kdy Krajský soud v P. prohlásil usnesením sp. zn. 40 K 51/2007 konkurs na  majetek navrhující věřitelky,  Ing. J. K. jako správce její konkursní  podstaty)“. 

 O d ů v o d n ě n í: 

 Usnesení Nejvyššího soudu ze dne 31. ledna 2008, č. j. 29 Odo 164/2006-617, je  postiženo jinou zřejmou nesprávností v textu záhlaví a odůvodnění, spočívající  v tom, že při vyhotovení konečné verze usnesení nebyly zohledněny opravy textu  reagující na skutečnost, že na majetek navrhující věřitelky byl v průběhu  dovolacího řízení prohlášen konkurs (usnesením Krajského soudu v P. ze dne 4.   ledna 2008, sp. zn. 40 K 51/2007). Tím totiž jednak zaniklo zastoupení  navrhující věřitelky její advokátkou (srov. § 14 odst. 1 písm. h/ zákona č.  328/1991 Sb., o konkursu  a vyrovnání, ve znění účinném do 31. prosince 2007),  jednak se tím od uvedeného data – bez dalšího – stal účastníkem konkursního  řízení vedeného na majetek dlužníka Ing. V. F. soudem ustanovený správce  konkursní podstaty navrhující věřitelky Ing. J. K. (srov. např. závěry  formulované v rozhodnutí uveřejněném pod číslem 81/2003 Sbírky soudních  rozhodnutí a stanovisek). 

 Předseda dotčeného senátu Nejvyššího soudu proto v intencích § 164 zákona č.  99/1963 Sb., občanského soudního řádu, ve znění pozdějších předpisů, zřejmou  nesprávnost zmíněného usnesení  opravil způsobem uvedeným ve výroku.  

 Proti tomuto rozhodnutí není přípustný opravný prostředek.     

  V Brně  11. února 2008 

   JUDr. Zdeněk  K r č m á ř  

 	předseda senátu   
