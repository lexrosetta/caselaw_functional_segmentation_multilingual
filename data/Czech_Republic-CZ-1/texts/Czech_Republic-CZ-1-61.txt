Právní věta:  Vydal-li rozhodčí nález rozhodčí soud zřízený podle § 12 zákona č. 244/2002 Zbierky zákonov SR,  nelze pouze na základě skutečnosti, že nejde o stálý rozhodčí soud ve smyslu § 13 zákona o  rozhodčím řízení, odepřít výkon takového rozhodčího nálezu pro rozpor s veřejným pořádkem. 

 Soud: Nejvyšší soud 

 Spisová značka: 20 Cdo 676/2016 

 Datum rozhodnutí: 13. 12. 2016 

 Typ rozhodnutí: USNESENÍ 

  Heslo: Výkon rozhodčích nálezů, Veřejný pořádek (o. z.) 

 Dotčené předpisy: čl. 5 odst. 2 písm. b) předpisu č. 74/1959Sb., čl. 23 písm. e) předpisu č. 209/1993Sb., čl. 30 předpisu č. 15/1988Sb., § 13 předpisu č. 216/1994Sb. 

 Kategorie rozhodnutí: A 

  Publikováno ve sbírce pod číslem: 54 / 2018 

  

 	20 Cdo 676/2016 U S N E S E N Í 

 Nejvyšší soud České republiky rozhodl v senátě složeném z předsedkyně JUDr.  Miroslavy Jirmanové, Ph.D., a soudců JUDr. Zbyňka Poledny a JUDr. Vladimíra  Kůrky v exekuční věci oprávněné TECHNUM, spol. s r. o., se sídlem v Prešově, K  Surdoku 25, Slovenská republika, identifikační číslo osoby 31650180, zastoupené  JUDr. Vladimírem Špačkem, advokátem se sídlem v Náchodě, Tyršova 64, proti  povinné J. Š., H. V., pro 25 055,27 Eur s příslušenstvím, vedené soudním  exekutorem JUDr. Kamilem Součkem, Exekutorský úřad Náchod, pod sp. zn. 083 EX  1286/14, o dovolání oprávněné proti usnesení Krajského soudu v Hradci Králové  ze dne 30. 11. 2015, č. j. 24 Co 33/2015-37, takto: 

 Usnesení Krajského soudu v Hradci Králové ze dne 30. 11. 2015, č. j. 24 Co  33/2015-37, se ruší a věc se vrací Krajskému soudu v Hradci Králové k dalšímu  řízení. 

 Odůvodnění: 

 Soudní exekutor JUDr. Kamil Souček, Exekutorský úřad Náchod, usnesením ze dne  19. 12. 2014, č. j. 083 EX 1286/14-8, zamítl exekuční návrh oprávněné ze dne  25. 11. 2014 (výrok I.), žádnému z účastníků nepřiznal právo na náhradu nákladů  řízení (výrok II.), stejně tak nepřiznal právo na náhradu nákladů exekuce  soudnímu exekutorovi (výrok III.). Návrh zamítl na základě závazného pokynu  exekučního soudu. 

 Krajský soud v Hradci Králové usnesením ze dne 4. 2. 2015, č. j. 24 Co  33/2015-15, usnesení soudního exekutora potvrdil a žádnému z účastníků  nepřiznal právo na náhradu nákladů odvolacího řízení. Dospěl k závěru, že výkon  exekučního titulu (rozhodčího nálezu Rozhodcovského súdu v Košiciach)  je nutné  odepřít s odkazem na § 121 písm. c) zákona č. 91/2012 Sb., o mezinárodním právu  soukromém (dále „z. m. p. s.“), ve spojení s § 31 písm. b) zákona č. 216/1994  Sb., o rozhodčím řízení a o výkonu rozhodčích nálezů (dále „zákon o rozhodčím  řízení“), neboť byl vydán na základě neplatné rozhodčí doložky, tedy je stižen  vadou, která je důvodem pro zrušení českého rozhodčího nálezu soudem. Nejvyšší soud  usnesením ze dne 7. 10. 2015, č. j. 26 Cdo 2983/2015-33,  usnesení odvolacího soudu zrušil se závazným právním názorem, že při posouzení  vykonatelnosti rozhodčího nálezu vydaného rozhodčím soudem ve Slovenské  republice je vyloučen postup podle z. m. p. s., že je třeba posoudit, zda je  namístě postup podle Úmluvy o uznání a výkonu rozhodčích nálezů uzavřené dne  10. 6. 1958 v New Yorku, vyhlášené pod č. 74/1959 Sb. (dále též jen „Newyorská  úmluva“), či Smlouvy mezi Českou republikou a Slovenskou republikou o právní  pomoci poskytované justičními orgány a o úpravě některých právních vztahů v  občanských a trestních věcech, vyhlášené pod č. 209/1993 Sb. (dále též jen  „Smlouva o vzájemné pomoci“). 

 Odvolací soud poté v napadeném rozhodnutí dospěl k závěru, že v dané věci je  třeba posoudit vykonatelnost rozhodčího nálezu podle Smlouvy o vzájemné pomoci.  Vycházel přitom z čl. 30 odst. 3 a 4 písm. a) Vídeňské úmluvy o smluvním právu,  vyhlášené pod č. 15/1988 Sb. (dále též jen „Vídeňská úmluva o smluvním právu“),  jíž jsou vázány oba státy. Poté dospěl k závěru, že tento rozhodčí nález nelze  na území České republiky vykonat pro rozpor s veřejným pořádkem [čl. 23 písm.  e) Smlouvy o vzájemné pomoci]. Vykonávaný cizí rozhodčí nález totiž není podle  českého právního řádu a judikatury způsobilým exekučním titulem, neboť byl  vydán rozhodcem na základě absolutně neplatné rozhodčí doložky (neobsahovala  ujednání o způsobu určení rozhodce a nepřípustně odkazovala na rozhodčí řád  vydaný právnickou osobou, která není stálým rozhodčím soudem zřízeným na  základě zákona), a tedy rozhodce neměl k jeho vydání pravomoc. 

 Oprávněná v dovolání namítá, že rozhodnutí odvolacího soudu bylo vydáno na  základě nesprávného právního závěru, přičemž napadené rozhodnutí závisí na  vyřešení otázky hmotného práva, při jejímž řešení se odvolací soud odchýlil od  ustálené rozhodovací praxe dovolacího soudu. Nesouhlasí se závěrem odvolacího  soudu, že v dané věci je třeba bez dalšího postupovat podle Smlouvy o vzájemné  pomoci, neboť Vídeňská úmluva o smluvním právu se použije pouze při posuzování  mezinárodních smluv, které se týkají téhož předmětu. Pro případ, že obě smlouvy  upravují stejný okruh společenských jevů, je možno použít ustanovení té  smlouvy, která k dosažení sledovaného výsledku povede snadněji a účinněji. V  případě, že se smlouvy netýkají téhož předmětu, nemá Vídeňská úmluva o smluvním  právu výslovné ustanovení. Vzhledem k tomu, že smluvně sjednané normy jsou  součástí právního řádu smluvního státu, je třeba přijmout pro řešení otázky  těchto střetů těchto norem platnost pravidla lex specialis derogat generali,  jehož použití lze opřít o důvody vyplývající z právní logiky, z nutnosti  systematické koordinace a harmonického působení právních pravidel (v tomto  směru dovolatelka cituje publikaci Kučera, Z. Mezinárodní právo soukromé. 7.  opr. a dopl. vyd. Brno: Doplněk, 2009, str. 51-52). Uvedla dále, že odvolací  soud obsah mezinárodních smluv neporovnal a výše uvedená kritéria neposoudil.  Připustila, že také v Newyorské úmluvě je výhrada veřejného pořádku upravena v  čl. V odst. 2 písm. b). Pro aplikaci této výhrady však není dán důvod. Uvedla,  že krajský soud dal zcela nedůvodně přednost právu dlužníka na úkor práv  věřitele. Odkázala na rozsudek Nejvyššího soudu ze dne 8. 12. 2008, sp. zn. 21  Cdo 4196/2007 (uveřejněný pod číslem 104/2009 Sbírky soudních rozhodnutí a  stanovisek), v němž Nejvyšší soud nepodpořil ochranu zaměstnavatele, která je v  národním právním řádu nastavena na velmi vysoké úrovni, protože neshledal  rozpor s veřejným pořádkem, bez ohledu na to, že většina ustanovení zákoníku  práce je kogentních. Dále připomněla usnesení Nejvyššího soudu ze dne 22. 8.  2014, sp. zn. 30 Cdo 3157/2013, v němž se Nejvyšší soud zabýval otázkou  veřejného pořádku v případě uznání a výkonu rozhodnutí, jehož předmětem byly  punitive damages. Krajský soud podle dovolatelky řádně nezdůvodnil, proč je  nutné na rozhodčí nález aplikovat národní normy; krajský soud měl rozhodčí  nález bez dalšího uznat. Navrhla proto, aby dovolací soud usnesení odvolacího  soudu zrušil a věc mu vrátil k dalšímu řízení.  

 Nejvyšší soud dovolání projednal a rozhodl o něm podle zákona č. 99/1963 Sb.,  občanský soudní řád, ve znění účinném od 1. 1. 2014 (dále též jen „o. s. ř.“). Dovolání je přípustné, neboť Nejvyšší soud se dosud otázkou uznání a výkonu  rozhodčího nálezu vydaného rozhodčím soudem ve Slovenské republice při řešení  otázky, zda je třeba postupovat podle Newyorské úmluvy či Smlouvy o vzájemné  pomoci, nezabýval.  

  Je-li dovolání přípustné, dovolací soud přihlédne též k vadám uvedeným v  ustanoveních § 229 odst. 1, § 229 odst. 2 písm. a) a b) a § 229 odst. 3 o. s.  ř., jakož i k jiným vadám řízení, které mohly mít za následek nesprávné  rozhodnutí ve věci.  V souzené věci je exekučním titulem „rozhodcovský rozsudok“ Rozhodcovského súdu  v Košiciach ze dne 8. 10. 2014, č. j. 5R/8/2014/1, kterým bylo povinné uloženo  zaplatit oprávněné 25 055,27 Eur a náhradu nákladů řízení ve výši 1 053 Eur do  tří dnů od doručení rozhodčího nálezu, o jehož uznání a výkon na území České  republiky oprávněná požádala.  

 Ve věci je třeba posoudit, zda při uznání a výkonu tohoto exekučního titulu má  soud postupovat podle Newyorské úmluvy, kterou je vázána Česká republika (na  základě ustanovení čl. 5 odst. 2 ústavního zákona č. 4/1993 Sb.) a Slovenská  republika (na základě ustanovení čl. 153 Ústavy Slovenské republiky) nebo zda  je namístě postup podle Smlouvy o vzájemné pomoci, jež upravuje také uznání a  výkon rozhodčích nálezů vydaných v rozhodčím řízení.  

 V případě, že jsou státy vázány dvěma mezinárodními smlouvami, přičemž vztah  mezi těmito smlouvami není upraven výslovným ustanovením alespoň jedné z nich,  je třeba pro výklad, podle jaké smlouvy je třeba postupovat, použít ustanovení  Vídeňské úmluvy o smluvním právu. Čl. 30 této úmluvy stanoví pravidla pro  provádění po sobě uzavřených smluv, které se týkají téhož předmětu. Právní  teorie (na níž odkazuje i dovolatelka) vykládá pojem tentýž předmět v kontextu  mezinárodních smluv v oblasti mezinárodního práva soukromého tak, že smlouvy se  týkají téhož předmětu, pokud mají tentýž přímý a nepřímý předmět. Podmínku  téhož přímého předmětu přitom splní smlouvy, které pro určitou rozhodovanou věc  obsahují normy téhož druhu (např. kolizní). O stejný nepřímý předmět se pak  jedná, pokud předmětné smlouvy mají stejně vymezenou oblast použití (např.  poměry z kupní smlouvy), neboli stejně vymezený rozsah právních poměrů či  otázek (srov. Kučera, Z. a kol. Mezinárodní právo soukromé. 8. vyd. Plzeň:  Vydavatelství a nakladatelství Aleš Čeněk, s. r. o., 2015, str. 63-65). Pro  řešení střetu smluv týkajících se téhož předmětu nabízí explicitně řešení  samotná Vídeňská úmluva o smluvním právu. Zásadně se vychází z pravidla lex  posterior derogat legi priori. Pokud se však platnost dřívější smlouvy  nepřerušila a ani nebylo přerušeno její provádění, tedy je-li možné současné  použití obou smluv dle čl. 59 odst. 1 písm. b) Vídeňské úmluvy o smluvním  právu, dřívější smlouva se provádí pouze v rozsahu, v jakém jsou její  ustanovení slučitelná s ustanoveními pozdější smlouvy. Nebude-li zřejmý úmysl  smluvních stran nahradit dřívější úpravu novou, bude možno použít ustanovení té  smlouvy, která k dosažení sledovaného výsledku povede snadněji a účinněji.  Nejvyšší soud v tomto směru zaujal názor, že soud dá zpravidla přednost úpravě  podle dvoustranných smluv před smlouvami mnohostrannými (pokud v mnohostranných  smlouvách nebylo dohodnuto jinak s účinností pro smluvní strany), neboť  dvoustranné smlouvy řeší obvykle širší okruh právních vztahů mezi subjekty  smluvních stran. Není-li však v dvoustranné smlouvě stanoveno něco jiného, lze  postupovat mezi týmiž státy jak podle dvoustranné smlouvy, tak i podle  mnohostranné smlouvy, jimiž jsou oba státy vázány. Rozhodující je, který postup  je v konkrétním případě účelnější, rychlejší a ekonomičtější; to platí  jmenovitě pro využívání a poskytování právní pomoci (srov. K některým otázkám  výkladu a používání právní úpravy vztahů s mezinárodním prvkem v občanském  soudním řízení a v řízení před státním notářstvím – Ze zhodnocení poznatků z  používání některých ustanovení zákona č. 97/1963 Sb., o mezinárodním právu  soukromém a procesním, a mezinárodních smluv, projednaného a schváleného  občanskoprávním kolegiem Nejvyššího soudu ČSSR dne 27. 8. 1987, sp. zn. Cpjf  27/86). 

 Vídeňská úmluva o smluvním právu nenabízí řešení ve vztahu ke smlouvám, které  se netýkají téhož předmětu. Právní teorie navrhuje pro řešení této varianty  střetu použít pravidlo lex specialis derogat legi generali, jehož použití opírá  o důvody vyplývající z právní logiky, z nutnosti systematické koordinace a  harmonického působení právních pravidel. Pro určení, která úprava má speciální  povahu, navrhuje použít následující kritéria: jedna smlouva upravuje úžeji  vymezený okruh poměrů či otázek než druhá smlouva; několik států upraví ve  svých vzájemných vztazích určité otázky odchylně od mnohostranné smlouvy s  širším okruhem smluvních států, i když úprava je věcně širšího obsahu; podle  jedné ze smluv lze snadněji a účinněji dosáhnout určitého výsledku (pravidlo  maximální účinnosti); je žádoucí dát přednost hmotněprávní přímé unifikaci před  kolizními normami (srov. opět Kučera, Z. a kol. Mezinárodní právo soukromé. 8.  vyd. Plzeň: Vydavatelství a nakladatelství Aleš Čeněk, s. r. o., 2015, str.  63-65).  

 Proto je třeba dále posoudit, zda mají obě smlouvy stejný předmět úpravy. S  ohledem na výše zmíněná pravidla dospěl dovolací soud k závěru, že tomu tak  není.  Skutečnost, zda dvě smlouvy mají tentýž předmět, je nutno zkoumat podle  výkladových pravidel obsažených v čl. 31 až 33 Vídeňské úmluvy o smluvním  právu. Teorie dodává, že podmínka stejného obsahu je splněna, pokud se dřívější  smlouva zabývá určitou oblastí (jako příklad zde uvádí rybolov) a pozdější  smlouva mezi stejnými stranami zahrnuje mimo tuto původní i další oblasti  (například ještě zemědělství a lesnictví). V opačném případě, tedy pokud  dřívější smlouva zahrnuje vícero oblastí a smlouva pozdější pokrývá pouze jednu  z těchto oblastí, tyto dvě smlouvy nebudou mít stejný obsah. V takovém případě  se bude jednat pouze o částečné překrývání se a v případě rozporu ustanovení  vztahujících se na společnou oblast dojde k aplikaci ustanovení pozdější  smlouvy v souladu s čl. 30 odst. 3 Vídeňské úmluvy o smluvním právu. Současně  se jeví žádoucí zohlednit i další aspekt, a tím je rozsah a komplexnost dotčené  společné úpravy. Lze se tak domnívat, že při závěru ohledně stejného předmětu  dvou smluv vedle zohlednění posloupnosti upravovaných oblastí je správné také  zohlednit, zda úprava pozdější smlouvy je co do hloubky a šířky srovnatelná s  dřívější (srov. Dörr, O.; Schmalenbach, K. Vienna Convention on the Law of  Trieties. A Commentary. Berlin-Heidelberg: Springer, 2012, str. 1014).  Zatímco  Newyorská úmluva má specifický předmět úpravy, smlouvy o právní pomoci  pokrývají celé spektrum otázek, mimo jiné i uznání rozhodčího nálezu, nejedná  se tedy o totožný předmět úpravy, ale pouze o částečné překrývání. V takovém  případě je třeba aplikovat pravidlo lex specialis derogat legi generali, což  vede k použití Newyorské úmluvy (srov. Rozehnalová, N. Rozhodčí řízení v  mezinárodním a vnitrostátním obchodním styku. 2. vyd. Praha: ASPI, 2008, str.  94-97).  

 Nelze ale současně přehlédnout čl. VII Newyorské úmluvy, dle jehož 1. odstavce  se ustanovení této úmluvy nedotýkají platnosti mnohostranných nebo  dvoustranných dohod uzavřených smluvními státy o uznání a výkon rozhodčích  nálezů, ani nemohou zbavit žádnou zúčastněnou stranu případného práva použití  rozhodčího nálezu způsobem a v rozsahu stanoveném zákonodárstvím nebo smlouvami  země, v níž je nález uplatňován. 

 V čl. VII je tímto způsobem zakotveno pravidlo tzv. nejpříznivějšího zacházení,  což umožňuje také použití i jiného smluvního instrumentu či vnitrostátní  úpravy, v souzené věci Smlouvy o vzájemné pomoci, pokud ta je pro uznání  rozhodčího nálezu liberálnější, tzn. vede ke snadnějšímu uznání a výkonu cizího  rozhodčího nálezu. Není tedy vyloučeno ani použití Smlouvy o vzájemné pomoci.  Podle čl. 23 Smlouvy o vzájemné pomoci rozhodnutí uvedená v čl. 22 této smlouvy  se budou uznávat a vykonávat, jestliže smluvní strana, na jejímž území se o  uznání nebo výkon žádá, se domnívá, že uznání nebo výkon neohrozí její  svrchovanost nebo bezpečnost anebo nebude v rozporu s jejím veřejným pořádkem. Podle § 12 odst. 1 zákona č. 244/2002 Z. z., o rozhodcovskom konaní, ve znění  účinném do 31. 12. 2014 (dále jen „zákon č. 244/2002 Z. z.“), právnická osoba  môže na základe tohto zákona a na svoje náklady zriadiť a udržiavať stály  rozhodcovský súd. Právnická osoba je povinná na svoje náklady zriadiť a  udržiavať stály rozhodcovský súd, ak to ustanovuje osobitný predpis. Podle § 12 odst. 2 zákona č. 244/2002 Z. z. je zriaďovateľ stáleho  rozhodcovského súdu povinný vydať štatút a rokovací poriadok ním zriadeného  stáleho rozhodcovského súdu. 

 Podle § 12 odst. 3 zákona č. 244/2002 Z. z. je zriaďovateľ stáleho  rozhodcovského súdu povinný v Obchodnom vestníku zverejniť a) zriadenie stáleho  rozhodcovského súdu, b) zriadenie pobočiek stáleho rozhodcovského súdu, c)  zrušenie stáleho rozhodcovského súdu alebo pobočky stáleho rozhodcovského súdu,  d) štatút a rokovací poriadok ním zriadeného stáleho rozhodcovského súdu a ich  zmeny, e) zoznam rozhodcov, ktorí pôsobia na ním zriadenom stálom rozhodcovskom  súde, a jeho zmeny. 

 Podle § 12 odst. 4 zákona č. 244/2002 Z. z. údaje podľa odseku 3 je zriaďovateľ  stáleho rozhodcovského súdu povinný zverejniť do 30 dní od zriadenia alebo  zrušenia stáleho rozhodcovského súdu alebo pobočky stáleho rozhodcovského súdu,  alebo odkedy k zmenám údajov podľa odseku 3 písm. d) a e) došlo. Podle § 12 odst. 5 zákona č. 244/2002 Z. z. stály rozhodcovský súd, ktorého  zriaďovateľ povinnosť podľa odseku 3 písm. a), d) a e) v ustanovenej lehote  nesplní, nemôže uskutočňovať rozhodcovské konania a vydávať rozhodcovské  rozhodnutia až do dňa zverejnenia údajov v Obchodnom vestníku. Stály  rozhodcovský súd, ktorého zriaďovateľ v ustanovenej lehote nesplní povinnosť  podľa odseku 3 písm. b), nemôže uskutočňovať rozhodcovské konania a vydávať  rozhodcovské rozhodnutia v pobočke stáleho rozhodcovského súdu, ktorú zriadil. Podle § 12 odst. 6 zákona č. 244/2002 Z. z. zmluvné strany sa môžu dohodnúť, že  svoj spor predložia na rozhodnutie určitému stálemu rozhodcovskému súdu. V tom  prípade platí, že sa podrobujú predpisom stáleho rozhodcovského súdu podľa § 13  a 14, ktoré sú platné v čase začatia rozhodcovského konania pred týmto stálym  rozhodcovským súdom, ak sa v rozhodcovskej zmluve nedohodli inak. Rozpor s veřejným pořádkem je shledáván tehdy, jestliže by přiznání účinku  vykonatelnosti rozhodčího nálezu odporovalo základním principům ústavního a  právního řádu, společenského zřízení a veřejného pořádku vůbec, přičemž by se  jednalo o porušení takového zájmu, na kterém je třeba zcela jednoznačně a v  každém ohledu trvat. Rozpor s veřejným pořádkem se týká případů, kdy v řízení,  z něhož příslušné rozhodnutí cizozemského soudu vzešlo, byla porušena základní  práva účastníka řízení; trvání na ochraně základních práv jednotlivce  bezpochyby k takovým základním principům právního řádu v České republice náleží  (srov. např. usnesení Ústavního soudu ze dne 10. 5. 2010, sp. zn. IV. ÚS  189/10).  

 Odvolací soud (stejně jako soudní exekutor) odepřel vykonat exekuční titul s  odůvodněním, že Rozhodcovský súd v Košiciach není stálým rozhodčím soudem  zřízeným na základě zákona, nýbrž se jedná o soud zřízený právnickou osobou,  rozhodce Mgr. Tomáš Herman byl tak vybrán ze seznamu rozhodců soukromého  rozhodčího soudu dle jeho statutu a řádu, což je v rozporu s § 39 obč. zák.,  takže rozhodčí nález není podle českého právního řádu a judikatury způsobilým  exekučním titulem, a jeho výkon by proto byl v rozporu s veřejným pořádkem.  Nejvyšší soud ve vztahu k rozhodčím nálezům vydaným právnickou osobou, která  není stálým rozhodčím soudem ve smyslu § 13 zákona o rozhodčím řízení, přijal  závěr, že neobsahuje-li rozhodčí smlouva  přímé určení rozhodce ad hoc, resp.  konkrétní způsob jeho určení, a odkazuje-li na ,,rozhodčí řád“ vydaný  právnickou osobou, která není stálým rozhodčím soudem zřízeným na základě  zákona,  je taková rozhodčí smlouva neplatná podle § 39 obč. zák. [srov.  usnesení Nejvyššího soudu ze dne 11. 5. 2011, sp. zn. 31 Cdo 1945/2010,  (uveřejněné pod číslem 121/2011 Sbírky soudních rozhodnutí a stanovisek), dále  např. usnesení Nejvyššího soudu ze dne 18. 3. 2014, sp. zn. 21 Cdo 174/2014  (uveřejněné pod číslem 53/2014 Sbírky soudních rozhodnutí a stanovisek), či  např. usnesení Nejvyššího soudu ze dne 10. 7. 2013, sp. zn. 31 Cdo 958/2012  (uveřejněné pod číslem 92/2013 Sbírky soudních rozhodnutí a stanovisek)].  Rovněž Ústavní soud uzavírá, že základní zásady řízení platí i v řízení před  rozhodci a že právo na zákonného soudce (čl. 38 odst. 1 Listiny základních práv  a svobod) lze přiměřeně vztáhnout i na řízení rozhodčí. Požadavek na  konkretizaci a individualizaci výběru rozhodce zdůrazňuje proto, že rozhodčí  řízení představuje jakýsi „odklon“ od klasického soudního řízení, proti jehož  výsledku existují pouze velmi omezené možnosti soudního přezkumu (srov. nález  Ústavního soudu ze dne 1. 11. 2011, sp. zn. II. ÚS 2164/10). Není-li tedy  rozhodováno rozhodcem, jehož výběr se uskutečnil podle transparentních  pravidel, nemůže být akceptovatelný ani výsledek tohoto rozhodování (nález  Ústavního soudu ze dne 3. 4. 2012, sp. zn. IV. ÚS 2735/11).  Netransparentnost  výběru rozhodce pak pojí s porušením práva na spravedlivý proces podle čl. 36  odst. 1 Listiny základních práv a svobod. 

 Otázkou tedy zůstává, zda lze vykonat rozhodčí nález vydaný slovenským  rozhodčím soudem, který však ve světle § 13 zákona o rozhodčím řízení není  stálým rozhodčím soudem, přičemž rozhodce byl vybrán ze seznamu rozhodců  rozhodčího soudu pro případ, že se na osobě rozhodce účastníci nedohodli (čl. 5  až 7 Štatútu Rozhodcovského súdu v Košiciach). 

 Ze Seznamu stálých rozhodčích soudů (Zoznam stálych rozhodcovských súdov)  vedeného Ministerstvem spravedlnosti Slovenské republiky vyplývá, že  Rozhodcovský súd v Košiciach byl zřízen podle § 12 zákona č. 244/2002 Z. z.  jako stálý rozhodčí soud, který současně vydal svůj statut a jednací řád, a  jehož zřizovatelem byla společnost Berger Justice, s. r. o. (nyní Berger  Reality, s. r. o.), identifikační číslo osoby 46096841; od 1. 7. 2015 je  zřizovatelem Krajský rozhodcovský inštitút, identifikační číslo osoby 45747075,  který je zájmovým sdružením právnických osob podle § 20f a násl. zákona č.  40/1964 Zb., občiansky zákonník (viz Register záujmových združení právnických  osôb vedený Ministerstvem vnitra Slovenské republiky), a jehož zakladateli jsou  společnosti Berger Reality, s. r. o. a Advokátska kancelária JUDr. Marcel  Jurko, advokát, s. r. o., identifikační číslo osoby 36863408. 

 Dospěl-li Nejvyšší soud k výše uvedenému závěru, že je-li rozhodce určen  právnickou osobou, jež není stálým rozhodčím soudem zřízeným na základě zákona  (ať již odkazem na rozhodčí řád vydaný touto osobou či např. předsedou  představenstva, správcem seznamu rozhodců apod.), nelze takové určení považovat  za transparentní, byl veden především úvahou, že vykonává-li subjekt, který  není stálým rozhodčím soudem zřízeným na základě zvláštního zákona (srov. § 13  zákona o rozhodčím řízení), takové činnosti, které spadají podle zákona o  rozhodčím řízení výlučně do působnosti stálých rozhodčích soudů (vydávat  statuty a řády upravující způsob vedení rozhodčího řízení a stanovující  závazným způsobem pravidla rozhodčího řízení, vymezovat způsob jmenování  rozhodců apod.), jde o zcela zřejmý a logicky odvoditelný úmysl odporující  zákonu a o zjevné nastavení podmínek vzbuzujících důvodné pochybnosti o  perspektivě nezávislého a nestranného řešení sporů [srov. usnesení Nejvyššího  soudu ze dne 11. 5. 2011, sp. zn. 31 Cdo 1945/2010 (uveřejněné pod číslem  121/2011 Sbírky soudních rozhodnutí a stanovisek), usnesení Vrchního soudu v  Praze ze dne 28. 5. 2009, sp. zn. 12 Cmo 496/2008 (uveřejněné pod číslem  45/2010 Sbírky soudních rozhodnutí a stanovisek), též usnesení Ústavního soudu  ze dne 5. 10. 2011, sp. zn. II. ÚS 3057/10]. 

 Rozhodcovský súd v Košiciach sice není stálým rozhodčím soudem zřízeným podle §  13 zákona o rozhodčím řízení, nelze však přehlédnout, že byl zřízen jako stálý  rozhodčí soud v souladu s § 12 zákona č. 244/2002 Z. z., který s účinností do  31. 12. 2014 výslovně umožňoval, aby stálý rozhodčí soud byl zřízen právnickou  osobou. Tento zákon současně stanovil konkrétní pravidla fungování takového  soudu (např. povinnost vydat statut a jednací řád, povinnost zveřejnit tyto  dokumenty a veškeré jejich změny v Obchodním věstníku, povinnost zveřejnit v  Obchodním věstníku seznam rozhodců a jeho změny), v nichž lze spatřovat určité  záruky transparentnosti rozhodčího řízení, a tedy spravedlivého procesu. Nejvyšší soud proto – nazíráno z pohledu míry transparentnosti rozhodčího  řízení (vč. výběru rozhodce) – shledává podstatný rozdíl v pojetí rozhodčího  řízení zajišťovaného stálým rozhodčím soudem zřízeným podle § 12 zákona č.  244/2002 Z. z. právnickou osobou a právnickou osobou, která takovým stálým  rozhodčím soudem není. U právnické osoby, která není stálým rozhodčím soudem,  neexistuje zákonem daná garance pravidel rozhodčího řízení či výběru rozhodce;  byť může vyvolat dojem institucionalizovaného rozhodčího soudu, z pohledu  zákona o rozhodčím řízení má ve věci pravomoc rozhodnout nadále tzv. rozhodce  ad hoc – tedy konkrétní osoba, jejíž způsob určení v rozhodčí smlouvě musí  naplňovat kritéria transparentnosti. Naproti tomu u stálého rozhodčího soudu  zřízeného podle § 12 zákona č. 244/2002 Z. z. jsou pravidla rozhodčího řízení a  seznam rozhodců objektivně známy (zveřejněny v Obchodním věstníku a dostupné v  seznamu vedeném Ministerstvem spravedlnosti Slovenské republiky), jejich změny  jsou časově zařaditelné a rovněž podléhají povinnosti zveřejnění. Následkem  nedodržení těchto povinností je nemožnost vést rozhodčí řízení a vydávat  rozhodčí nálezy (a tedy i nevykonatelnost rozhodčího nálezu z důvodu absence  pravomoci jej vydat). Svým charakterem je takový soud srovnatelný se stálým  rozhodčím soudem ve smyslu § 13 zákona o rozhodčím řízení, dosahuje tedy vyšší  kvality než právnická osoba, která není stálým rozhodčím soudem ve smyslu § 13  zákona o rozhodčím řízení. 

 Rozhodčí doložku, podle níž veškeré spory mezi smluvními stranami budou řešeny  v rozhodčím řízení Rozhodcovským súdom v Košiciach podle jeho jednacího řádu,  jenž je stálým rozhodčím soudem ve smyslu § 12 zákona č. 244/2002 Z. z., nelze  bez dalšího hodnotit jako netransparentní toliko z důvodu, že nerozhodoval  stálý rozhodčí soud zřízený ve smyslu § 13 zákona o rozhodčím řízením, ale  stálý rozhodčí soud zřízený podle § 12 zákona č. 244/2002 Z. z. „soukromou“  právnickou osobou. Tato skutečnost proto sama o sobě nezakládá důvod pro  odepření výkonu rozhodčího nálezu pro rozpor s veřejným pořádkem spočívající v  porušení základního práva účastníka na spravedlivý proces. 

 Protože rozhodnutí odvolacího soudu není správné, Nejvyšší soud je zrušil (§  243e odst. 1 o. s. ř.) a věc vrátil odvolacímu soudu k dalšímu řízení (§ 243e  odst. 2 věta první o. s. ř.). 

 O náhradě nákladů řízení včetně dovolacího řízení soud rozhodne v novém  rozhodnutí o věci (§ 243g odst. 1 věta druhá o. s. ř.), případně o ní bude  rozhodnuto ve zvláštním režimu [§ 87 a násl. zákona č. 120/2001 Sb., o soudních  exekutorech a exekuční činnosti (exekuční řád) a o změně dalších zákonů, ve  znění pozdějších předpisů].  

 Proti tomuto usnesení není opravný prostředek přípustný. 

 V Brně dne 13. prosince 2016 

 	                                         JUDr. Miroslava Jirmanová,  Ph.D. 	                                     předsedkyně senátu 

   
