SENTENZA sul ricorso proposto da: MORSELL1 DAVIDE N. IL 26/07/1968 avverso la sentenza n. 2560/2016 CORTE APPELLO di BRESCIA, del 24/10/2017 visti gli atti, la sentenza e il ricorso udita in PUBBLICA UDIENZA del 10/01/2019 la relazione fatta dal Consigliere Dott. EDUARDO DE GREGORIO Udito il Procuratore Generale in persona del Dott. che ha concluso per _t; Udito, per la parte civil& l'Avv RITENUTO IN FATTO Con la sentenza impugnata la Corte d'Appello di Brescia ha riformato la pronunzia di condanna - resa in rito abbreviato - alla pena di giustizia ed al risarcimento del danno a carico dell'imputato, per i delitti ex art 612 bis e 582 cod.pen. nei confronti di una ex dipendente, qualificando il primo ai sensi dell'ad 660 cod.pen. e dichiarandone la prescrizione, confermando la condanna per il delitto di lesioni, rideterminando la pena e l'importo del risarcimento del danno; fatti compiuti dal 2006 al 2012.

1.Avverso la sentenza ha proposto ricorso il difensore, deducendo, col primo motivo, il vizio di motivazione illogica, poiché la Corte territoriale aveva ritenuto mancante la prova per il reato di atti persecutori, in quanto le dichiarazioni della persona offesa erano state giudicate imprecise e poco circostanziate mentre le stesse dichiarazioni erano state giudicate pienamente valide e dotate di intrinseca coerenza logica quanto al diverso reato di molestie. 1.1 Per altro verso la motivazione avrebbe superato il contrasto tra il contenuto del certificato medico circa le lesioni patite dalla persona offesa e quello dell'annotazione di PG, che nell'immediatezza del fatto non aveva segnalato la presenza di ecchimosi evidenti, tramite un argomento fondato sul fatto notorio, illogico ed incongruo quanto ad accertamenti di carattere medico.

2.Col secondo motivo ci si è doluti della mancata concessione delle generiche, della quantificazione della pena e dell'entità del risarcimento del danno, ritenute eccessive. All'odierna udienza il PG, ha concluso per l'inammissibilità ed il difensore, avvocato Giribaldi, ha insistito per l'accoglimento.

CONSIDERATO IN DIRITTO

Il ricorso è inammissibile.

1.Con riguardo al tema della valutazione delle dichiarazioni della persona offesa, occorre preliminarmente osservare che la costante giurisprudenza di questa Corte ritiene le medesime idonee a fondare l'affermazione di penale responsabilità dell'imputato, senza che siano necessari riscontri estrinseci e purché si effettui un previa verifica, corredata da idonea motivazione, della credibilità soggettiva del dichiarante e dell'attendibilità intrinseca del suo racconto, che peraltro deve, in tal caso, essere più penetrante e rigorosa rispetto a quella cui vengono sottoposte le dichiarazioni di qualsiasi testimone. Ex multis Sez. 5, n. 1666 del 08/07/2014 - dep. 14/01/2015, Pirajno e altro, Rv. 261730. 1.1 Nel caso in esame la Corte territoriale, attesa la costituzione di parte civile ed il conseguente suo interesse specifico ad una pronuncia di condanna nei confronti dell'imputato, ha esaminato anche la presenza di riscontri al narrato della persona offesa , come è stato ritenuto opportuno in tali ipotesi(Sez. u. n.41461 del 2012. Rv. 253214). 1.2 Infatti, se da un lato ha giudicato le dichiarazioni di quest'ultima inidonee a ritenere fuor di dubbio integrato il delitto di cui all'art 612 bis cod.pen dall'altro, sulla base dei risultati probatori e tramite un iter argomentativo privo di vizi logici, le ha valutate adeguate all'integrazione probatoria del comportamento molesto, che rappresenta l'essenzialità del reato di cui all'art. t 660 cod.pen. mentre è solo una delle possibili condotte contemplate nella fattispecie incriminatrice ex art 612 bis cp. 1.3. In particolare, con motivazione congrua ed in accoglimento di un motivo di appello, le dichiarazioni della parte civile non sono state ritenute da sole adeguate a dimostrare gli eventi necessari ad integrare il delitto in parola e sul punto, ancora una volta, la pronunzia risulta coerente con i più rigorosi principi affermati in tema di valutazione delle enunciazioni della parte civile, avendo rilevato l'assenza di ogni elemento di riscontro quanto ai denunziati eventi di stato d'ansia e di angoscia e di forte stress emotivo; in proposito sono state considerate generiche ed imprecise le affermazioni della persona offesa, mentre le stesse sono state ritenute sufficienti a giustificare un comportamento solo molesto trattandosi del resto di accertamento di maggiore semplicità, essendo incentrato solo sulla condotta integrante la contravvenzione ex art 660, cp, di cui è stata rilevata la prescrizione. Tale apparato motivazionale - diversamente da quanto dedotto dal ricorrente - in nulla risulta illogico, né tantomeno contraddittorio.

2. Parimenti non riscontrabile è l'ipotizzato vizio di motivazione con riguardo al contrasto tra il contenuto del certificato medico prodotto dalla persona offesa e l'annotazione della Polizia Giudiziaria. La Corte, a tal proposito, ha esplicitamente fondato la propria convinzione su una serie di elementi acquisiti al giudizio: la dichiarazione della parte offesa di aver ricevuto un pugno dall'imputato, la conferma dell'avvenimento nella versione rilasciata dal teste oculare Zanardi, la produzione del referto di lesioni con guarigione in 10 giorni, e la produzione di due fotografie del viso della donna, significativamente definite eloquenti. E' stato, inoltre, osservato dai Giudici territoriali, a completamento dell'itinerario logico-argomentativo ed in armonia con il suindicato principio riguardo l'eventuale necessità di ricerca di riscontri in caso di dichiarazioni della parte civile, che da accertamenti documentali era risultato come, a seguito dell'episodio, l'imputato avesse inviato alla vittima un SMS di scuse, dal quale era ricavabile chiaramente che egli avesse tenuto un comportamento violento, colpendo la donna. 2.1 A ciò deve aggiungersi che i giudici hanno, altresì, confutato i motivi della difesa, argomentando - tra l'altro - che l'ecchimosi di cui al certificato medico non si manifesta immediatamente dopo il colpo, ma a distanza di alcune ore, con un argomento logico e correttamente fondato su dati di comune esperienza umana, che certamente non può assurgere, come invece asserito dalla difesa, ad accertamento di carattere medico.

3.Per quanto concerne il secondo motivo, deve evidenziarsi che la negatoria delle attenuati generiche è stata giustificata correttamente con l'assenza di elementi positivi in tal senso valorizzabili, in armonia con quanto stabilito con più che solido orientamento di questa Corte, secondo il quale la ragion d'essere della previsione normativa ex art 62 bis cp è quella di consentire al giudice un adeguamento, in senso più favorevole all'imputato, della sanzione prevista dalla legge, in considerazione di peculiari e non codificabili connotazioni tanto del fatto quanto del soggetto che di esso si è reso responsabile. Ne deriva che la meritevolezza di detto adeguamento non può mai essere data per scontata o per presunta, sì da dar luogo all'obbligo, t. per il giudice, ove questi ritenga invece di escluderla, di giustificarne sotto ogni possibile profilo, l'affermata insussistenza. Sez 2 n.3609 del 18.1.2011, Sermone Rv 249163. E' la suindicata meritevolezza che necessita essa stessa, quando se ne affermi l'esistenza, di apposita motivazione dalla quale emergano, in positivo, gli elementi che sono stati ritenuti atti a giustificare la mitigazione del trattamento sanzionatorio. Pertanto, il mancato riconoscimento delle circostanze attenuanti di cui all'art. 62 bis cod.pen., può essere legittimamente giustificato con l'assenza di elementi o circostanze di segno positivo, a maggior ragione dopo la modifica dell'art. 62 bis cod pen., disposta con il D.L. 23 maggio 2008, n. 92, convertito con modifiche nella L. 24 luglio 2008, n. 125, per effetto della quale, ai fini della concessione della diminuente non è più sufficiente lo stato di incensuratezza dell'imputato.Sez. 1, Sentenza n. 39566 del 16/02/2017 Ud. (dep. 30/08/2017 ) Rv. 270986. Nel caso di specie il diniego della concessione delle attenuanti generiche è stato per l'appunto legittimamente motivato per l'assenza di circostanze di segno positivo che ne giustificassero il riconoscimento ed è, pertanto, incensurabile in sede di legittimità. 3.1 La liquidazione del danno morale ex art 185 cp è avvenuta in via equitativa, con riduzione dello stesso alla metà rispetto a quello quantificato per il più grave delitto di 612 bis cod.pen. e - a differenza di quanto sostenuto nell'impugnazione - appare pienamente coerente con il principio elaborato da questa Corte secondo il quale essa, attesa la natura di questo tipo di danno, non può che avvenire in via equitativa, dovendosi ritenere assolto l'obbligo motivazionale mediante l'indicazione dei fatti materiali tenuti in considerazione e del percorso logico posto a base della decisione, senza che sia necessario per il Giudice indicare analiticamente in base a quali calcoli è stato determinato l'ammontare del risarcimento Sez. 6 , Sentenza n. 48086 del 12/09/2018 Ud. (dep.22/10/2018 )Rv. 274229;Sez. 4, Sentenza n. 18099 del 01/04/2015 Ud. (dep. 29/04/2015 ) Rv. 263450. Nel caso in esame la Corte bresciana ha plausibilmente fatto riferimento alla durata delle lesioni ed alla protrazione delle condotte moleste per un consistente periodo; le censure avanzate dal ricorrente, che hanno mostrato di ignorare i suddetti principi, in nulla possono incidere sulla correttezza del ragionamento decisorio. Alla luce delle considerazioni che precedono il ricorso deve essere dichiarato inammissibile ed il ricorrente condannato al pagamento delle spese processuali ed al versamento di euro duemila in favore della cassa delle ammende. 
PQM
Dichiara inammissibile il ricorso e condanna il ricorrente al pagamento delle spese processuali