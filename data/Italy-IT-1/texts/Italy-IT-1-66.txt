SENTENZA sui ricorsi proposti da 1, Bonanni Maria, nata a L'Aquila il 13/03/1961 2. Gaspare Simone, nato a L'Aquila il 22/07/1984 avverso la sentenza del 16/10/2019 della Corte di appello di L'Aquila visti gli atti, il provvedimento impugnato e i ricorsi; udita la relazione svolta dal consigliere Michele Romano; lette le conclusioni del Pubblico Ministero, in persona del Sostituto Procuratore generale Tomaso Epidendio, che ha concluso chiedendo che i ricorsi siano dichiarati inammissibili; RITENUTO IN FATTO

1. Con la sentenza in epigrafe la Corte di appello di L'Aquila ha parzialmente riformato la sentenza del Tribunale di L'Aquila del 20 febbraio 2018, che ha affermato la penale responsabilità di Maria Bonanni e di Simone Gaspare per il reato di atti persecutori commesso ai danni di Elida Zelinda Turavani dal 2009 al mese di maggio 2012, condannandoli alla pena di giustizia, oltre che al risarcimento del danno in favore della parte civile, alla quale veniva pure assegnata una provvisionale. La Corte di appello ha ridotto la pena per entrambi gli imputati e la somma liquidata alla parte civile a titolo di risarcimento del danno e ha eliminato la provvisionale, confermando nel resto la sentenza impugnata. Alla Bonanni, vicina di casa della Turavani, si contesta di avere, in più occasioni, tenuto diversi cani liberi nel cortile antistante le due abitazioni, senza curarsi della possibilità che gli animali aggredissero la Turavani ed i suoi congiunti, nonché di avere aggredito verbalmente la persona offesa, ingiurandola o augurandole di morire o minacciando di dar fuoco ad entrambe le abitazioni, nonché di avere posteggiato la propria vettura davanti al cancello della Turavani, alla quale veniva in tal modo impedito di uscire di casa, e di avere chiuso un canale di scolo delle acque provenienti dalla proprietà della Turavani. Al Gaspare, figlio della Bonanni, si contesta il concorso nel reato per avere più volte parcheggiato la sua vettura davanti al garage della Turavani, nonché per avere ingiuriato quest'ultima quando gli veniva chiesto di spostare la vettura e accelerando la marcia della propria vettura e puntando la stessa verso la Turavani quando questa usciva di casa per buttare l'immondizia nei cassonetti pubblici. In tal modo i due imputati avrebbero ingenerato nella persona offesa un grave e perdurante stato di ansia, nonché il fondato timore per l'incolumità dei suoi familiari e la Turavani sarebbe stata costretta a modificare le sue abitudini di vita.

2. Avverso detta sentenza hanno proposto ricorso Maria Bonanni e Simone Gaspare, a mezzo del loro difensore, chiedendone l'annullamento ed affidandosi a tre motivi. 2.

1. Con il primo motivo i ricorrenti lamentano, ai sensi dell'art. 606, comma 1, lett. b), cod. proc. pen., la violazione dell'art. 612-bis cod. pen.. I fatti accertati dai due giudici del merito, sopra già descritti, non integravano il delitto di atti persecutori e comunque quanto al Simone Gaspare tali condotte non erano dimostrate o erano mal interpretate. 2.

2. Con il secondo motivo lamentano la contraddittorietà o manifesta illogicità della motivazione della sentenza impugnata, in quanto la persona offesa aveva affermato che i testi che avevano sentito pronunciare le frasi ingiuriose rivolte nei suoi confronti si trovavano all'interno dell'abitazione e non potevano avere visto i due imputati pronunciare tali frasi; neppure i cani avevano mai aggredito la persona offesa o i suoi congiunti ed anche le altre condotte moleste erano rimaste indimostrate; la chiusura dello scolo delle acque era finalizzato solo a tutelare la proprietà della Bonanni. I testi escussi non erano credibili e comunque le prove assunte erano state mal interpretate.2.

3. Con il terzo motivo i ricorrenti invocano la estinzione del reato per prescrizione, il cui termine massimo era ormai prossimo alla maturazione all'atto della proposizione dei loro ricorsi.

CONSIDERATO IN DIRITTO

1. I ricorsi sono inammissibili.

2. Il primo motivo di ricorso è manifestamente infondato. I fatti accertati prima dal Tribunale e poi dalla Corte di appello, sopra già descritti, caratterizzati da reiterate molestie, ingiurie e minacce, avendo determinato nella persona offesa uno stato di prostrazione psicologica, come si legge nella sentenza impugnata in questa sede, integrano il reato di cui all'art. 612-bis cod. pen..

3. Il secondo motivo di ricorso è inammissibile, perché le censure dei ricorrenti attengono esclusivamente al merito, in quanto dirette a sovrapporre all'interpretazione delle risultanze probatorie operata dal giudice una diversa valutazione dello stesso materiale probatorio per arrivare ad una decisione diversa, e come tali si pongono all'esterno dei limiti del sindacato di legittimità. La decisione del giudice di merito non può essere invalidata da ricostruzioni alternative che si risolvano in una «mirata rilettura» degli elementi di fatto posti a fondamento della decisione, ovvero nell'autonoma assunzione di nuovi e diversi parametri di ricostruzione e valutazione dei fatti, da preferirsi a quelli adottati dal giudice del merito, perché illustrati come maggiormente plausibili o perché assertivamente dotati di una migliore capacità esplicativa nel contesto in cui la condotta delittuosa si è in concreto realizzata (Sez. 6, n. 47204 del 07/10/2015, Musso, Rv. 265482; Sez. 6, n. 22256 del 26/04/2006, Bosco, Rv. 234148; Sez. 1, n. 42369 del 16/11/2006, De Vita, Rv. 235507). Inoltre, i ricorrenti si sono in questa sede limitati a reiterare le medesime argomentazioni svolte nell'atto di appello, senza attaccare le ragioni poste dal giudice di appello a fondamento della sua decisione, cosicché appare evidente la genericità dei motivi di ricorso. È inammissibile il ricorso per cassazione fondato su motivi che ripropongono le stesse ragioni già discusse e ritenute infondate dal giudice del gravame, dovendosi gli stessi considerare non specifici. La mancanza di specificità del motivo, invero, dev'essere apprezzata non solo per la sua genericità, come indeterminatezza, ma anche per la mancanza di correlazione tra le ragioni argomentate dalla decisione impugnata e quelle poste a fondamento dell'impugnazione, questa non potendo ignorare le esplicitazioni del giudice censurato senza cadere nel vizio di aspecificità conducente, a mente dell'art. 591, comma 1, lett. c), cod. proc. pen., all'inammissibilità (Sez. 4, n. 256 del 18/09/1997 - dep. 1998, Ahmetovic, Rv. 210157; Sez. 2, n. 11951 del 29/01/2014, Lavorato, Rv. 259425).

4. L'inammissibilità dei primi due motivi di ricorso, non consentendo la valida instaurazione di un rapporto processuale di impugnazione, non permette di rilevare la prescrizione del reato maturata successivamente alla pronuncia della sentenza di secondo grado. Secondo l'insegnamento della consolidata giurisprudenza di questa Corte di cassazione, può condurre alla dichiarazione di prescrizione, anche d'ufficio ai sensi dell'art. 609, comma 2, cod. proc. pen, solo il ricorso idoneo a instaurare un valido rapporto di impugnazione, vale a dire non affetto da inammissibilità (Sez. U, n. 21 del 11/11/1994 - dep. 1995, Cresci, Rv. 199903; Sez. U, n. 11493 del 24/06/1998, Verga, Rv. 211469; Sez. U, n. 23428 del 22/03/2005, Bracale, Rv. 231164; Sez. U, n. 12602 del 17/12/2015 - dep. 2016, Ricci, Rv. 266818).

5. All'inammissibilità dei ricorsi consegue la condanna dei ricorrenti al pagamento delle spese processuali e, ai sensi dell'art. 616, comma 1, cod. proc. pen., al pagamento in favore della Cassa delle ammende di una somma che si reputa equo fissare in euro 3.000,00 per ciascun ricorrente. 
P.Q.M. 
Dichiara inammissibili i ricorsi e condanna i ricorrenti al pagamento delle spese processuali