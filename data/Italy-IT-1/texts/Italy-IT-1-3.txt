SENTENZA sul ricorso proposto da: BOVE GIANFRANCO nato a COSENZA il 22/02/1963 avverso la sentenza del 16/06/2016 della CORTE APPELLO di REGGIO CALABRIA udita la relazione svolta dal consigliere Elisabetta Maria Morosini; udito il Pubblico Ministero, in persona del Sostituto Procuratore generale Mario Maria Stefano Pinelli, che ha concluso chiedendo l'annullamento con rinvio limitatamente all'aumento per la recidiva; inammissibile nel resto; udito il difensore, avv. Rossana Lania, che ha concluso chiedendo l'accoglimento del ricorso.

RITENUTO IN FATTO

1. Con la sentenza impugnata la Corte di appello di Reggio Calabria, in parziale riforma, ai soli effetti civili, della sentenza integralmente assolutoria di primo grado, impugnata solo dalla parte civile, ha riconosciuto Bove Gianfranco responsabile di una minaccia (capo B) in danno di Bonafede Giovanna Maria e lo ha condannato al risarcimento dei danni quantificati in 1.000,00 euro e alla rifusione delle spese processuali in favore della parte civile; mentre ha confermato l'assoluzione dell'imputato dal reato di atti persecutori (capo A). La sentenza di primo grado era pervenuta alla assoluzione dell'imputato, ritenendo non attendibili le dichiarazioni della persona offesa. La Corte di appello ribalta il giudizio di non attendibilità, ritenendo provate tutte le condotte narrate dalla persona offesa. I giudici di secondo grado escludono, tuttavia, la sussistenza del reato di atti persecutori, sol perché la condotta si è consumata il 6 aprile 2009, vale a dire in una data che, a quanto reputano, sarebbe anteriore a quella di entrata in vigore della legge introduttiva dell'art. 612 bis cod. pen. Ritengono, invece, dimostrata la condotta di minaccia che connotano in termini di non particolare gravità, agganciandovi la relativa condanna risarcitoria.

2. Avverso la sentenza ricorre l'imputato, personalmente, articolando quattro motivi. 2.1 Con il primo il ricorrente deduce violazione di legge, assumendo che il reato di atti persecutori assorbirebbe anche quello di minaccia, sicché l'assoluzione disposta dai giudici di merito per il primo reato dovrebbe estendersi anche al secondo. 2.2 Con il secondo motivo denuncia il medesimo vizio, lamentando che l'azione penale non sarebbe dovuta iniziarsi in ordine al reato di minaccia semplice, poiché, esclusa l'aggravante di cui all'art. 612 comma 2 cod. pen., si sarebbe dovuto rilevare il mancato inserimento agli atti della querela, che lui stesso dichiara sussistente e che produce unitamente al ricorso. 2.3 Con il terzo motivo si duole di vizi motivazionali. Secondo la ricorrente la sentenza avrebbe operato una ricostruzione parziale dei fatti, omettendo di valutare il materiale probatorio, sul quale poggiava la sentenza assolutoria di primo grado. La Corte di appello, al fine di supportare le dichiarazioni della persona offesa, avrebbe valorizzato soltanto la deposizione della teste Panetta, la cui dichiarazione presentava, invece, rilevanti crepe sotto i profili della attendibilità intrinseca ed estrinseca. 2.4 Con il quarto motivo lamenta vizi motivazionali in punto di quantificazione del danno. Sostiene il ricorrente che, da un lato, non verrebbero esplicitati gli elementi apprezzati ai fini della liquidazione equitativa, mentre, dall'altro lato, sarebbero stati contraddittoriamente valorizzati comportamenti ricadenti nel fatto di atti persecutori che era stato escluso.

3. La parte civile ha depositato una memoria con la quale confuta i motivi di ricorso, chiede la conferma della sentenza impugnata, con le conseguenti statuizioni.

CONSIDERATO IN DIRITTO

Il ricorso è fondato nei termini di seguito esposti.

1. Il primo motivo è inammissibile per manifesta infondatezza. La Corte di appello ha ritenuto provati i fatti in contestazione al capo A), ma ha escluso la fattispecie di cui all'art. 612 bis cod. pen. perché ha creduto che il reato di atti persecutori sia stato introdotto con legge entrata in vigore dopo la commissione dei fatti per cui è processo, senza avvedersi che in realtà il reato è stato introdotto con D.L. 23 febbraio 2009 n. 11, in vigore dal giorno successivo, convertito, con modificazioni, nella L. 23 aprile 2009 n. 38. La conclusione della Corte di appello è certamente errata ma non risulta impugnata dagli interessati e, in tale prospettiva, non può verificarsi l'assorbimento di un reato in un fatto che, seppur erroneamente, non è stato ritenuto integrante alcuna fattispecie criminosa neppure in astratto.

2. La Corte di appello, a fini civili, ha riconosciuto la sussistenza dell'episodio di minaccia telefonica occorso il 6 aprile 2009, escludendone la gravità in ragione della "genericità della minaccia" (cfr. pagina 9 sentenza impugnata). È lo stesso ricorrente ad ammettere che la querela esiste, tanto che la produce, ed è tempestiva, perché è stata ratificata il 3 luglio 2009. La doglianza è quindi manifestamente infondata nella stessa prospettazione della parte. A fini di fare chiarezza, va comunque rilevato che querela scritta e relativa ratifica si trovano ritualmente inseriti ai fogli 8 - 18 del fascicolo di primo grado.9

3. È fondato, invece, il terzo motivo concernente vizi motivazionali. Viene in rilievo il principio elaborato dalla Corte di cassazione a Sezioni Unite, secondo cui è affetta da vizio di motivazione ex art. 606, comma primo, lett. e), cod. proc. pen., per mancato rispetto del canone di giudizio "al di là di ogni ragionevole dubbio", di cui all'art. 533, comma primo, cod. proc. pen., la sentenza di appello che, su impugnazione del pubblico ministero, affermi la responsabilità dell'imputato, in riforma di una sentenza assolutoria, operando una diversa valutazione di prove dichiarative ritenute decisive, delle quali non sia stata disposta la rinnovazione a norma dell'art. 603, comma terzo, cod. proc. pen.; ne deriva che, al di fuori dei casi di inammissibilità del ricorso, qualora il ricorrente abbia impugnato la sentenza di appello censurando la mancanza, la contraddittorietà o la manifesta illogicità della motivazione con riguardo alla valutazione di prove dichiarative ritenute decisive, pur senza fare specifico riferimento al principio contenuto nell'art. 6, par. 3, lett. d), della Convenzione europea per la salvaguardia dei diritti dell'uomo e delle libertà fondamentali, la Corte di cassazione deve annullare con rinvio la sentenza impugnata (Sez. U, n. 27620 del 28/04/2016, Dasgupta, Rv. 267492). L'obbligo di rinnovare l'istruttoria dibattimentale si estende al caso in cui, come nella specie, il giudice di appello riformi, ai soli fini civili, la sentenza assolutoria di primo grado sulla base di un diverso apprezzamento dell'attendibilità di una prova dichiarativa ritenuta decisiva (Sez. U, n. 27620 del 28/04/2016, Dasgupta, Rv. 267489). Nella specie la Corte di appello ha ritenuto provata la condotta di minaccia dell'imputato, ribaltando la valutazione di inattendibilità, espressa dal Tribunale, in ordine alle testimonianze rese da Bonafede Giovanna Maria (persona offesa e parte civile) e Panetta Jessica, senza disporne la rinnovazione ai sensi dell'art. 603 cod. proc. pen. È indubbio che si tratti di prove decisive, in quanto esse costituiscono ed esauriscono, secondo l'impianto motivazione della sentenza, le prove a carico.

4. I restanti motivi sono assorbiti.

5. Discende l'annullamento della sentenza impugnata con rinvio al giudice civile competente per valore in grado di appello. 
P.Q.M. 
Annulla la sentenza impugnata con rinvio al giudice civile competente per valore in grado