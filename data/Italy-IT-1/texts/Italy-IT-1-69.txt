SENTENZA sul ricorso proposto da: MAZZOLENI GIORGIO parte offesa nel procedimento c/ CASTAGNETO UMBERTO nato a ALMENNO SAN SALVATORE il 06/06/1954 avverso il decreto del 05/05/2017 del GIP TRIBUNALE di BERGAMOudita la relazione svolta dal Consigliere ANNA CRISCUOLO; lette le conclusioni del PG, che ha chiesto il rigetto del ricorso 

RITENUTO IN FATTO 

Il difensore e procuratore speciale di Giorgio Mazzoleni ha proposto ricorso avverso il decreto di archiviazione, emesso in data 5 maggio 2017 dal G.i.p. del Tribunale di Bergamo nel procedimento n. 7583/16 a carico di Castagneto Umberto, indagato per i reati di cui agli artt. 612-bis, 393 e 368 cod. pen. Premette che con querela depositata il 30 giugno 2016 il Mazzoleni aveva denunciato il Castagneto per i reati di cui agli artt. 612-bis, 56-629, 368 cod. pen.„ in quanto, tramite un terzo (Tocco Stefano) lo aveva denunciato per estorsione, ma il procedimento era stato definito con archiviazione; che già in data 17 agosto 2015 lo aveva denunciato per minacce ed anche tale procedimento era stato definito con archiviazione ed ancora il 20 aprile 2016 per averlo aggredito con una mazzetta ed un coltello, oggetto di procedimento pendente in fase di indagini. Con ulteriore querela il Castagneto lo aveva denunciato per il reato di cui all'art. 348 cod. pen. ed il 27 giugno 2016 alla presenza del dr. Berté aveva nuovamente minacciato il Mazzoleni, asserendo che avrebbe perseguitato lui e la fidanzata ed ammettendo di essere l'autore della diffusione di volantini diffamatori: a tal proposito, si precisava nella querela che anche la fidanzata era stata oggetto di atti intimidatori, volantini diffamatori e pedinamenti da parte del Castagneto. Deduce che era stata presentata opposizione alla richiesta di archiviazione, elencando le denunce archiviate sporte dal Castagneto nei confronti del Mazzoleni e segnalando l'errore sul quale era fondata la richiesta di archiviazione, in quanto le dichiarazioni del dr. Berté, richiamate nella richiesta, erano state assunte prima dell'episodio denunciato, e, pertanto, era stata chiesta l'integrazione delle indagini, sollecitando l'esame della fidanzata ed il proprio in ordine alle aggressioni, ai comportamenti molesti e persecutori del Castagneto subiti da entrambi ed anche l'esame del dr. Berté in ordine alle minacce rivolte al Mazzoleni in occasione dell'incontro del 27 giugno 2016 ed alle dichiarazioni confessorie del Castagneto. Chiede l'annullamento del decreto impugnato per inosservanza ed erronea applicazione della legge processuale e per vizio di motivazione, in particolare per violazione degli artt. 127, 409 e 410 cod. proc. pen., in quanto il decreto è stato emesso de plano nonostante l'opposizione proposta, la cui valutazione di inammissibilità è preliminare rispetto alla valutazione dell'infondatezza della notizia di reato, riservata alla dialettica camerale, ed è limitata ai profili di pertinenza e specificità degli atti di indagine richiesti, mentre nel caso di specie l'inammissibilità dell'opposizione è stata dichiarata sulla base di una valutazione prognostica di merito, pur in presenza di una chiara indicazione di indagini suppletive. Quanto alla richiesta di escussione del dr. Berté, che il G.i.p. ha ritenuto superflua, in quanto nelle dichiarazioni del 21 giugno 2016 il teste non aveva confermato le minacce del Castagneto nei confronti del Mazzoleni, così escludendo la sussistenza del reato di cui all'art. 393 cod. pen., si sottolinea che il giudice ha anticipato una valutazione di merito circa l'esito della prova, trascurando, peraltro, che l'esame veniva richiesto con specifico riferimento ai fatti accaduti il 27 giugno 2016 in sua presenza, fatti non ancora avvenuti al momento in cui il Berté aveva reso le dichiarazioni. Analoga valutazione di irrilevanza è stata espressa per l'esame della testimone Monica Selini, fidanzata del Mazzoleni, ritenendo che la stessa avrebbe potuto riferire su fatti non attinenti alla denuncia in esame, mentre, invece, avrebbe potuto riferire dei comportamenti molesti del Castagneto sia nei confronti del Mazzoleni che nei propri, delle aggressioni subite dal Mazzoleni, ad una delle quali aveva assistito, e degli effetti di tali comportamenti sulle abitudini di vita della coppia, come indicato nell'atto di opposizione; anche l'esame del querelante era stato richiesto non solo in relazione agli episodi di aggressione ed agli atti persecutori, ma anche agli effetti di tali comportamenti. Inoltre, il giudice ha omesso di motivare in ordine alla specificità e pertinenza degli altri elementi di indagine indicati ed in particolare, in ordine alle richieste di acquisizione documentale, specificamente indicate nell'opposizione (acquisizione dell'avviso di conclusione indagini, notificato al Castagneto per il reato di cui all'art. 612-339 cod. pen., delle querele sporte dalla fidanzata per il reato di cui all'art. 612- bis cod. pen., dei volantini diffamatori distribuiti dal Castagneto e della denuncia sporta dal Tocco per conto di questi, nonché della memoria depositata dopo l'avviso di conclusione delle indagini nel procedimento per esercizio arbitrario della professione, originato dalla denuncia del Castagneto), al fine di dimostrarne la natura calunniosa in base alle numerose testimonianze assunte. Con requisitoria scritta il P.G. ha chiesto il rigetto del ricorso.

CONSIDERATO IN DIRITTO

1. Il ricorso è fondato. Va ribadito che, ai fini dell'ammissibilità dell'opposizione della persona offesa alla richiesta di archiviazione, il giudice deve limitarsi a valutare i profili di pertinenza e di specificità degli atti di indagine richiesti, senza effettuare una valutazione di merito, e che, pur essendosi affermato che tale valutazione non può limitarsi ad una constatazione della presenza della mera indicazione di indagini suppletive e dei relativi elementi di prova, in quanto il giudice conserva il potere-dovere di escludere le richieste investigative che appaiano, con immediata evidenza, superflue o comunque, inidonee a determinare modificazioni sostanziali del quadro probatorio (Sez. 3, n. 16551 del 03/11/2016, dep. 2017, Rv. 269693), nel caso in esame il G.i.p. ha valutato l'inammissibilità dell'opposizione alla luce dell'infondatezza della notizia di reato, dovendo invece, la prima valutazione precedere quella sull'infondatezza dell'accusa, atteso che l'opposizione è diretta proprio a contrastare la valutazione del P.m. sul punto, fornendo al giudice elementi di valutazione, astrattamente idonei a modificare tale determinazione di non azione. Il G.i.p. ha, infatti, dapprima ritenuto l'infondatezza della notizia di reato, escludendo la sussistenza della calunnia alla luce dell'emissione dell'avviso di conclusione delle indagini a carico del Mazzoleni per il reato di cui all'art. 348 cod. pen. su denuncia del Castagneto per esercizio abusivo della professione di odontoiatra; ha escluso che tale unica condotta potesse integrare il reato di stalking ed anche il reato di cui all'art. 393 cod. pen., in quanto il dr. Berté non aveva confermato le minacce rivolte dal Castagneto all'esponente in detta occasione, per poi ritenere "a fronte di un quadro siffatto" l'inidoneità delle investigazioni suppletive richieste dalla persona offesa, in quanto il dr.Bertè era stato già sentito e l'audizione richiesta sulle presunte minacce profferite nel corso dell'incontro del 27 giugno 2016 non era utile, trattandosi degli stessi fatti sui quali aveva già reso dichiarazioni; l'audizione della fidanzata del Mazzoleni non era pertinente perché relativa a fatti (pedinamenti e volantinaggio calunnioso ai danni del Castagneto) diversi da quelli oggetto di denuncia e non utile l'audizione della persona offesa, che aveva già avuto modo di esporre i fatti e le proprie argomentazioni. Pur prescindendo dall'errore segnalato dall'opponente relativamente alle dichiarazioni del dr. Berté, effettivamente ravvisabile, e dalle diverse circostanze sulle quali avrebbero dovuto riferire il Mazzoleni e la fidanzata, ciò che rileva e rende erroneo il ragionamento del giudice è l'aver ritenuto inammissibile l'opposizione alla luce dell'infondatezza della notizia di reato, in quanto il ribaltamento delle priorità dei temi di valutazione si risolve nello sbarramento della procedura camerale con sostanziale anticipazione della valutazione di merito, cui quella sede è deputata. Per le ragioni esposte il decreto impugnato va annullato senza rinvio con trasmissione degli atti al G.i.p. del Tribunale di Bergamo per l'ulteriore corso. 
P. Q. M. 
Annulla senza rinvio il decreto impugnato e dispone la trasmissione degli atti al GIP