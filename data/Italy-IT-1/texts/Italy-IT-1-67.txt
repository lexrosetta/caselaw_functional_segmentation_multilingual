SENTENZA sul ricorso proposto da: TOVAZZI ALIDA nato a VOLANO il 12/09/1951 avverso l'ordinanza del 11/09/2019 della CORTE APPELLO di TRENTO udita la relazione svolta dal Consigliere VINCENZO SIANI;   le conclusioni del PG  RITENUTO IN FATTO

1. Con l'ordinanza in epigrafe, emessa in data 11 settembre 2019, la Corte di appello di Trento, quale giudice dell'esecuzione, ha accolto la richiesta formulata dal Procuratore generale presso quella Corte di revoca del beneficio della sospensione condizionale della pena concesso ad Alida Tovazzi, per l'inadempimento, entro il termine di trenta giorni dal passaggio in giudicato della sentenza, degli obblighi civili imposti ai sensi dell'art. 165 cod. pen. a cui tale beneficio era stato subordinato. 1.1. Il Tribunale di Rovereto, con sentenza emessa il 14 gennaio 2016, aveva dichiarato Alida Tovazzi responsabile dei reati di cui agli artt. 612-bis, primo comma, 81, primo e secondo comma, e 594, primo e secondo comma, cod. pen. - per aver compiuto atti persecutori ai danni della condomina Lorena Speranza, minacciandola e molestandola, nonché offeso il suo onore e il suo decoro - e l'aveva condannata alla pena di mesi otto di reclusione, oltre al pagamento delle spese processuali. Aveva concesso all'imputata il beneficio della sospensione condizionale della pena subordinato al pagamento, entro trenta giorni dall'irrevocabilità della sentenza, del risarcimento dei danni subiti dalla parte civile, danni che aveva contestualmente liquidati in euro 10.000,00, oltre gli interessi legali. 1.

2. Impugnata questa decisione dal difensore di Alida Tovazzi, la Corte di appello di Trento, con sentenza resa il 1° dicembre 2017, ritenuta assente l'imputata, in parziale riforma della sentenza impugnata, aveva assolto la medesima dal reato di ingiurie perché il fatto non è previsto dalla legge come reato, rideterminato la pena inflitta in quella di mesi sette, giorni venti di reclusione e ridotto altresì la somma liquidata a titolo di risarcimento del danno in favore della parte'civile in quella di euro 7.000,00, confermando nel resto. Tale sentenza era divenuta irrevocabile in data 27 marzo 2019, a seguito del rigetto del ricorso per cassazione proposto nell'interesse di Alida Tovazzi. 1.

3. Il giudice dell'esecuzione, esaminata la richiesta del P.m., svolto il contraddittorio e ritenuto sussistente l'inadempimento dell'obbligo stabilito ai sensi dell'art. 165 cod. pen., ha disposto la revoca della sospensione condizionale. 2. Avverso l'ordinanza ha proposto ricorso il difensore di Alida Tovazzi chiedendone il corrispondente annullamento sulla scorta di due motivi. 2.

1. Con il primo motivo, si lamentano, ai sensi dell'art. 606, comma 1, lett. b) ed e), cod. proc. pen., la violazione di legge e il vizio di motivazione in ordine alla verifica dell'infruttuoso decorso del termine. La difesa osserva che la condannata, irreperibile nel processo di cognizione, non ha ricevuto alcuna formale comunicazione in ordine all'irrevocabilità della sentenza di condanna, né una intimazione di pagamento, e segnala che Lorena Speranza ha semplicemente provveduto a formalizzare un atto di intervento nella procedura esecutiva immobiliare promossa da soggetti terzi, pure creditori di Alida Tovazzi, così che costei ha formulato istanza di conversione del pignoramento che il giudice dell'esecuzione, previo accertamento dell'ammontare complessivo del debito, ha accolto procedendo alla relativa rateizzazione. Pertanto, da una parte, la difesa sostiene che il termine per l'adempimento decorrerà quando la condannata, di nuovo reperibile, sarà posta in grado di conoscere l'obbligo a suo carico, anche mediante l'intimazione di pagamento formulata dalla parte civile, dall'altra, ritiene legittimo considerare eseguito il pagamento, ancorché rateizzato, in presenza di una palese situazione di difficoltà economica e di incapienza del patrimonio per provvedere al versamento dell'intero ammontare dovuto in unica soluzione. 2.

2. Con il secondo motivo, si prospettano, ai sensi dell'art. 606, comma 1, lett. b) ed e), cod. proc. pen., la violazione di legge e il vizio di motivazione in ordine alla mancata considerazione della documentazione prodotta dalla difesa. Con la documentazione prodotta - riferita alla precaria situazione economica della ricorrente che non svolge alcuna attività lavorativa, alla pendenza della procedura esecutiva per espropriazione nella quale è intervenuta anche la persona offesa e all'ordinanza con la quale viene concessa alla ricorrente la rateizzazione del complessivo importo dovuto, con la prova del regolare pagamento delle rate - la difesa prospetta l'avvenuta dimostrazione del pagamento dei ratei finora maturati e dell'impossibilità oggettiva e non imputabile alla ricorrente di adempiere l'obbligazione residua, richiamando il principio secondo cui il giudice dell'esecuzione, accertata l'impossibilità del condannato di far fronte all'obbligazione pecuniaria condizionante il beneficio della sospensione condizionale della pena, può respingere la richiesta di revoca formulata dal pubblico ministero a seguito della duplice verifica, in primo luogo, dell'oggettiva impossibilità di far fronte all'obbligazione in capo al condannato e, in secondo luogo, della volontà del medesimo di provvedere al risarcimento, non essendo tenuto - il giudice della cognizione - nel subordinare il beneficio al pagamento della somma accordata a titolo di risarcimento del danno ex art. 165 cod. pen. a compiere alcuna indagine sulle condizioni economiche dell'imputato.

3. Il Procuratore generale si è espresso nel senso del rigetto del ricorso osservando che, quanto al primo motivo, l'irrevocabilità della sentenza è un effetto conseguente alla pronuncia della sentenza di legittimità, senza ulteriori adempimenti, ai sensi dell'art. 615 cod. proc. pen., nemmeno occorrendo l'intimazione di pagamento da parte del creditore, e, quanto al secondo motivo, l'impossibilità incolpevole di adempiere non può dirsi dimostrata dalla pendenza del procedimento esecutivo, procedimento per sé indicativo di insolvenza, non di incapienza.

CONSIDERATO IN DIRITTO

1. L'impugnazione si rivela manifestamente infondata, oltre che generica per l'aspetto che si preciserà: essa, quindi, è da ritenersi inammissibile.

2. E' utile premettere che il giudice dell'esecuzione ha constatato che la richiesta di revoca del beneficio del Procuratore generale territoriale era fondata sul mancato adempimento delle obbligazioni civili ad opera della condannata, entro lo stabilito termine di trenta giorni dal passaggio in giudicato della sentenza. Nel contradditorio camerale il difensore di Alida Tovazzi aveva opposto due distinti argomenti, poi pedissequamente ripresi con i due motivi sopra richiamati, secondo cui: 1) l'obbligata non aveva avuto conoscenza della sentenza emessa dalla Corte di cassazione e, di conseguenza, dell'intervenuto passaggio in giudicato della stessa; 2) la persona offesa titolare del credito risarcitorio, Lorena Speranza, era già intervenuta nella procedura esecutiva intrapresa da un altro creditore.

3. La risposta data dal giudice dell'esecuzione sulla prima questione che ha dato materia al primo motivo - risposta imperniata sul rilievo che, proposto ricorso per cassazione da parte della difesa di Tovazzi, l'avvenuto rigetto in data 23 marzo 2019 dell'impugnazione da parte della Corte di legittimità aveva determinato il conseguimento dell'irrevocabilità della pronuncia di merito, avente effetto in modo consequenziale per l'imputata, senza che alla stessa andasse comunicato alcun altro atto - è corretta e non risulta contrastata dalla ricorrente con argomenti giuridicamente condivisibili. 3.

1. Nel caso di, specie, il giudice della cognizione aveva fissato espressamente il termine per l'adempimento dell'obbligazione subordinante stabilendo che la condannata doveva adempiere entro trenta giorni dall'irrevocabilità della sentenza. Tale definitività, conseguita, ai sensi dell'art. 648 cod. proc. pen., con la deliberazione della sentenza di legittimità che ha rigettato l'ultima impugnazione, è da ritenersi, per legge, nota alle parti processuali, dopo la sua pubblicazione ai sensi dell'art. 615 cod. proc. pen. (è estranea alla presente fattispecie, ovviamente, la disciplina - sopravvenuta e riguardante una casistica specifica - di cui all'art. 83 d.l. n. 18 del 2020, convertito con modificazioni dalla legge n. 27 del 2020) Essa ha, dunque, segnato il dies a quo del termine dei trenta giorni per l'adempimento delle obbligazioni civili a cui era subordinato il beneficio della sospensione condizionale della pena. 3.

2. Va, sul tema, ribadito il principio di diritto secondo cui, in caso di sospensione condizionale della pena subordinata al pagamento di una somma liquidata a titolo di risarcimento del danno, il termine entro il quale l'imputato deve provvedere all'adempimento dell'obbligazione risarcitoria, qualora non fosse stato fissato in sentenza, coinciderebbe con quello del passaggio in giudicato della stessa, trattandosi di obbligazione pecuniaria immediatamente esigibile (Sez. 1, n. 10867 del 16/01/2020, Cirota, Rv. 278693; Sez. 1, n. 6368 del 28/01/2020, Incalcaterra, Rv. 278075). Di conseguenza, essendo stato - il suddetto termine - fissato in sentenza, il suo decorso è parimenti iniziato dalla data di irrevocabilità della stessa (Sez. 1, n. 27674 del 17/05/2013, Spiridon, Rv. 256446). In via generale, poi, il tentativo di adempimento dopo lo spirare del termine essenziale va comunque valutato alla stregua dei principi posti a presidio della posizione garantita dall'obbligo di adempimento completo e tempestivo (si ricordano, fra gli altri, quelle espressi dall'art. 1453, terzo comma, cod. civ., secondo cui dalla data della domanda di risoluzione l'inadempiente non può più adempiere la propria obbligazione, e dall'art. 1457 cod. civ., in tema di termine essenziale). 3.

3. Nel caso concreto, determinata ex lege la data di irrevocabilità della sentenza di cognizione, irrevocabilità maturata il 27 marzo 2019, essendo da tale momento cominciato il decorso del termine di trenta giorni stabilito per l'adempimento da parte della condannata della sua obbligazione risarcitoria, senza la necessità di alcuna ulteriore comunicazione, né dell'intimazione ad adempiere da parte della creditrice, è conseguente ritenere, come ha fatto il giudice dell'esecuzione, che il termine sia poi scaduto il 26 aprile 2019. Né a tale data, né peraltro in tempo successivo, Alida Tovazzi risulta avere completamente adempiuto l'obbligazione di pagamento stabilita dalla Corte di appello di Trento in favore della creditrice. Alla stregua di queste considerazioni il primo motivo risulta manifestamente privo di fondamento.

4. Alla stessa conclusione deve pervenirsi con riferimento alla seconda doglianza. 

4.1. Per quanto concerne la verifica delle condizioni della revoca della sospensione condizionale della pena prevista dall'art. 168, primo comma, n. 1, seconda parte, cod. pen., deve osservarsi che l'inadempimento degli obblighi condizionanti il mantenimento del beneficio ne determina la revoca, salvo che emerga il caso dell'impossibilità di adempiere dovuta a causa non imputabile al condannato, mentre non possono rilevare a tal fine i fatti propri e volontari dell'obbligato, anche se antecedenti o concomitanti alla concessione del beneficio. All'inadempimento va parificato l'adempimento effettuato in via tardiva oppure in misura parziale, senza l'intesa con il creditore, giacché - al di là dell'effetto che tale ultimo adempimento può generare nei rapporti con la parte creditrice della prestazione avente titolo risarcitorio - resta fermo il mancato rispetto della statuizione subordinante la concessione della sospensione condizionale all'effettuazione del pagamento del fissato tantundem di natura risarcitorio entro il termine essenziale fissato dalla sentenza. Nella medesima prospettiva, in ambito parallelo, si è specificato che il beneficio della sospensione condizionale della pena, subordinato all'ordine di demolizione del manufatto abusivamente realizzato, deve essere revocato in caso di inutile decorso del termine per l'adempimento, a nulla rilevando la sanatoria intervenuta successivamente alla scadenza del termine, mentre, se la sanatoria intervenga prima della scadenza del fissato termine, il giudice dell'esecuzione deve ritenere inutiliter datum l'ordine, considerando quindi il condannato ammesso al beneficio senza alcuna condizione (Sez. 3, n. 48949 del 12/11/2009, Consiglio, Rv. 245712; Sez. 3, n. 34104 del 06/05/2005, Formichetti, Rv. 232467). In ordine all'essenzialità del termine, essa deriva in via consequenziale dal principio di obbligatorietà ed effettività della pena irrogata, di guisa che la sua fissazione, espressamente richiesta dall'art. 165, sesto comma, cod. pen., costituisce elemento strutturale della concessione del beneficio (Sez. 3, n. 20378 del 24/02/2004, Borrello, Rv. 229035), del cui rispetto l'obbligato deve darsi primariamente carico e la cui inosservanza, pertanto, costituisce causa di revoca della sospensione della pena in sede esecutiva a norma dell'art. 168, primo comma, n. 1, cod. pen., in relazione all'art. 674 cod. proc. pen. Si osserva inoltre che la valutazione dell'inadempimento rinviene nella disciplina di diritto comune i suoi principi, elaborati considerando in primis l'art.1218 cod. civ., a tenore del quale l'inadempimento consiste nel fatto oggettivo della mancata o inesatta esecuzione della prestazione, salva la prova a carico del soggetto inadempiente della impossibilità assoluta di esecuzione della prestazione derivante da causa a lui non imputabile. 

4.2. Pertanto, il giudice dell'esecuzione ordinariamente procede alla verifica senza formulare valutazioni discrezionali appartenenti al vaglio già compiuto dal 7\ / giudice della cognizione, ma deve concentrare la sua indagine e, quindi, il suo onere motivazionale sulla verifica dell'avvenuto tempestivo adempimento, o meno, da parte dell'obbligato e, in mancanza, sulla verifica dell'esistenza, o meno, di cause che abbiano reso impossibile l'adempimento della prestazione stabilita come evento subordinante la concessa sospensione dell'esecuzione della pena irrogata: in tal senso, l'impossibilità di adempiere è idonea a svolgere efficacia ostativa alla revoca della sospensione condizionale della pena qualora, per un verso, non sia stata determinata da azioni poste in essere volontariamente dell'obbligato e, per altro verso, risulti assoluta. La non imputabilità dell'inadempimento dell'obbligo subordinante è, dunque, suscettibile di essere considerata rilevante al fine dell'esclusione della revoca del beneficio esclusivamente quando non sia stata determinata da colpa, venendo in rilievo il caso fortuito o la forza maggiore, ma non fatti propri e volontari del condannato stesso, pure se tali fatti, dipendenti esclusivamente da atti volontari dell'obbligato, siano antecedenti o concomitanti alla concessione del beneficio (Sez. 3, n. 30402 del 08/04/2016, Paris, Rv. 267330; Sez. 1, n. 43905 del 14/10/2013, Bullo, Rv. 257587). 

4.3. Assodato che esclusivamente l'assoluta impossibilità di adempiere, accertata dal giudice dell'esecuzione, preclude la revoca del beneficio, va aggiunto che - con specifico riferimento alla subordinazione della sospensione condizionale della pena al risarcimento del danno quantificato con la stessa sentenza - si ritiene, pur con inflessioni non sempre consonanti fra loro, che il giudice della cognizione, sebbene non sia tenuto a svolgere un preventivo accertamento delle condizioni economiche dell'imputato, debba tuttavia effettuare un motivato apprezzamento di esse se dagli atti emergano elementi che consentono di dubitare della capacità di soddisfare la condizione imposta, ovvero quando tali elementi vengano forniti dalla parte interessata in vista della decisione (Sez. 5, n. 48913 del 01/10/2018, Asillani Agim, Rv. 274599). Non mancano orientamenti che ricollegano il rilevante grado dell'attenzione che deve prestare il giudice quando, in ordine alle reali condizioni economiche del condannato, emerga un accenno di prova dell'incapacità di questo di sopportare l'onere del pagamento risarcitorio al principio costituzionale di eguaglianza scolpito dall'art. 3 della Carta fondamentale e alla funzione rieducativa della pena sancita dall'art. 27 Cost. (Sez. 5, n. 40041 del 18/06/2019, Peron, Rv. 277604). In ogni caso, la valutazione che compete al giudice dell'esecuzione non può non contemplare l'apprezzamento del grado di attivazione in concreto dimostrata dal condannato per l'esecuzione della prestazione oggetto dell'obbligo subordinante, sempre nel quadro segnato dai, già ribaditi, vincoli propri della fase esecutiva.

4.4. In ordine alla fattispecie in esame, la Corte di merito ha incensurabilmente accertato che il mancato adempimento completo e tempestivo dell'obbligazione non è risultato comprovatamente ascrivibile alla - soltanto dedotta - condizione di incolpevole incapienza della persona obbligata. 


4.4.1. Al riguardo, il giudice dell'esecuzione ha esattamente osservato che il concetto di incapienza, inteso come incolpevole incapacità di adempiere tempestivamente l'obbligazione per assoluta mancanza di mezzi, non può equivalere al concetto di insolvenza (in senso lato, siccome riferita a procedura esecutiva non concorsuale), laddove la difesa di Alida Tovazzi - deducendo la mera esistenza di una procedura esecutiva, in cui la stessa Lorena Speranza aveva fatto valere la sua ragione di credito con atto di intervento - ha erroneamente presupposto l'assimilazione dello stato di reiterato inadempimento di obbligazioni portate da titoli esecutivi emergente da quella procedura alla situazione dell'incolpevole, assoluta impossibilità di adempiere da parte della condannata. Invero, l'inizio della procedura esecutiva, nella specie riferita a quella immobiliare, non esclude di per sé la scelta volontaria dell'obbligata di non adempiere, né elide la concreta possibilità che il suo inizio, risalente al 2018, sia la conseguenza di una situazione di colpevole inerzia della debitrice: la sua pendenza, dunque, non è sufficiente per la dimostrazione dell'addotta incapienza assolutamente incolpevole. Sul medesimo tema, del resto, la ricorrente si è limitata a formulare il generico riferimento alla documentazione a supporto della sua prospettazione, ma non ha provveduto alla relativa allegazione o, quanto meno, alla specifica indicazione dei documenti, con la precisazione dell'udienza nel corso della quale o in vista della quale la sua difesa li aveva prodotti nel procedimento esecutivo, così da rendere autosufficiente il motivo di impugnazione: si rileva, invero, la carenza della stessa specificazione dei documenti a cui la difesa ha inteso riferirsi, con la conseguente impossibilità di valutare la deduzione della valenza probatoria da riconnettervi, a cospetto della loro dequotazione rimproverata dalla ricorrente all'ordinanza impugnata. 

4.4.2. In tal senso anche la dedotta rateizzazione, nella sede esecutiva civile, del pagamento del debito posto a carico di Alida Tovazzi dalla sentenza che le ha concesso la sospensione condizionale della pena, a parte la già rilevata carenza di autosufficienza, afferisce a un piano giuridicamente diverso da quello relativo all'impossibilità di adempiere rilevante ex artt. 165 e 168 cod. pen.: ciò, perché l'istituto della conversione del pignoramento con la dilazione rateale (ex art. 495 cod. proc. civ. e normativa ad esso accedente) - in virtù del quale, quando le cose pignorate siano costituite da beni immobili o cose mobili, il giudice può contestualmente disporre che il debitore versi con rateizzazioni mensili, entro un determinato termine, la somma determinata per la conversione, maggiorata degli interessi pure stabiliti - è coordinato alla sussistenza di "giustificati motivi". In sostanza, la giuridica possibilità della determinazione del giudice dell'esecuzione civile che il debitore versi la somma dovuta con una certa dilazione corrisponde all'esercizio dei suoi poteri discrezionali in merito l'individuazione della sussistenza o meno dei giustificati motivi richiesti dalla norma, a nulla rilevando l'entità della somma fissata e le eventuali difficoltà materiali del pagamento immediato (v. già Sez. 3, Civ., n. 1490 del 29/03/1989, Rv. 462302): è, quindi, di immediata evidenza che l'indagine inerente all'evenienza o meno dei giustificati motivi ex art. 495 cod. proc. civ. si profila, quanto all'ambito da indagarsi e alle causali suscettibili di essere valutate, affatto diversa da quella da effettuarsi ai sensi e per gli effetti degli artt. 165 e 168 cod. pen. 

4.4.3. Pertanto, anche la seconda doglianza risulta manifestamente infondata, oltre che generica. 5. Il ricorso va quindi dichiarato inammissibile. All'inammissibilità dell'impugnazione segue, ai sensi dell'art. 616 cod. proc. pen., la condanna della ricorrente al pagamento delle spese del procedimento e - per i profili di colpa correlati all'irritualità dell'impugnazione (Corte cost., sent. n. 186 del 2000) - di una somma in favore della cassa delle ammende nella misura che, in rapporto alle questioni dedotte, si reputa equo fissare in euro tremila. 
P.Q.M. 
Dichiara inammissibile il ricorso e condanna la ricorrente al pagamento delle spese processuali