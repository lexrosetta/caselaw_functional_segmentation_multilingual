SENTENZA sul ricorso proposto da: PINTAU RAFFAELE nato a SASSARI il 23/10/1976 avverso la sentenza del 28/01/2019 della CORTE di APPELLO di CAGLIARI visti gli atti, il provvedimento impugnato e il ricorso; udita la relazione svolta dal Consigliere ELISABETTA MARIA MOROSINI; udito il Pubblico Ministero, in persona del Sostituto Procuratore Olga Mignolo, che ha concluso chiedendo l'inammissibilità del ricorso; udito il difensore della parte civile, avv. Stefano Coco, che ha depositato conclusioni scritte, nota spese e decreto di ammissione al gratuito patrocinio del Tribunale di Oristano.

RITENUTO IN FATTO E CONSIDERATO IN DIRITTO

1. Con la sentenza impugnata la Corte di appello di Cagliari ha confermato, anche agli effetti civili, la condanna di Pintau Raffaele per il reato di cui all'art. 612-bis cod. pen.., commesso ai danni di Nateri Irma, a lui non legata da relazioni familiari.

2. Avverso la sentenza ricorre l'imputato, tramite il difensore, articolando due motivi. 2.1 Con il primo denuncia violazione dell'art. 69 cod. pen., perché nel giudizio di bilanciamento espresso in termini di mera equivalenza, non si sarebbe dato il giusto peso alla circostanza attenuante del vizio parziale di mente. Nella specie tale vizio sarebbe talmente grave da rendere l'imputato "pressoché totalmente incapace per ciò che attiene le vicende che riguardano Nateri Irma". 2.2 Con il secondo lamenta violazione dell'art. 81 cod. pen., poiché i fatti contestati a Pintau sarebbero in rapporto di continuazione con quelli per i quali l'imputato è già stato condannato in passato.

3. Il ricorso è infondato.

4. Sia sul giudizio di bilanciamento sia sull'art. 81, comma secondo, cod. pen. la Corte di appello offre un adeguato apparato argomentativo. Sotto il primo profilo il giudice di merito valorizza la oggettiva gravità del fatto, i precedenti per fatti analoghi e l'arco di tempo in cui la condotta criminosa si è protratta (pag. 7). Sotto il secondo profilo invece esclude l'unicità del disegno criminoso, apprezzando una significativa cesura temporale tra i primi fatti, cui è conseguita anche una carcerazione intermedi, e le successive condotte qui in discussione: «nel caso in esame si vette in una situazione integrante mera reiterazione della condotta criminosa scollegata materialmente e temporalmente dai fatti antecedenti L.] gli atti persecutori in danno della Nateri, per quanto emerso in questa sede, sono ricominciati dopo diversi mesi dalla scarcerazione dell'imputato dopo espiata la pena per i reati precedenti che risalgono a diversi anni prima dei fatti per cuí è processo» (pag. 7). Si tratta di motivazione rispettosa del dato normativo, congrua, immune da vizi logici.

5. Discende il rigetto del ricorso e la condanna del ricorrente al pagamento delle spese processuali, nonché al pagamento - in favore dello Stato ex art. 110, comma 3, d.p.r. n. 115 del 2002 - delle spese sostenute dalla parte civile ammessa al patrocinio a spese dello Stato, nella misura che sarà liquidata ad opera del giudice della sentenza passata in giudicato con separato decreto di pagamento ai sensi degli artt. 82 e 83 d.p.r. n. 115 del 2002 (Sez. U. n. 5464 del 26/09/2019, dep. 2020, De Falco). 
P.Q.M. 
Rigetta il ricorso e condanna il ricorrente al pagamento delle spese processuali