SENTENZA sul ricorso proposto da: PROCURATORE DELLA REPUBBLICA PRESSO IL TRIBUNALE TRIBUNALE DI IMPERIA nel procedimento a carico di: CRUDO FRANCESCO nato a TAURIANOVA il 16/01/1964 avverso l'ordinanza del 12/09/2018 del TRIBUNALE di IMPERIA udita la relazione svolta dal Consigliere DOMENICO FIORDALISI;   le conclusioni del PG Il Procuratore generale, Stefano Tocci, chiede l'annullamento con rinvio dell'ordinanza impugnata.

RITENUTO IN FATTO

1.1. Il Procuratore della Repubblica presso il Tribunale di Imperia ricorre avverso l'ordinanza del 12 settembre 2019 del Tribunale di Imperia che, quale giudice dell'esecuzione, per quello che qui interessa, ha rigettato la richiesta del pubblico ministero di revoca del beneficio della sospensione condizionale della pena, precedentemente concesso a Crudo Francesco, con riguardo alla pena di anni uno di reclusione, di cui alla sentenza della Corte di appello di Genova divenuta definitiva il 25 febbraio 2010, in ordine al reato di lesioni personali aggravate, ai sensi degli artt. 582 e 61, primo comma, n. 1, cod. pen., commesso 1'8 febbraio 2005. Il pubblico ministero aveva chiesto la revoca ex art. 168, primo comma, n. 1, cod. pen., perché Crudo, successivamente alla suddetta sentenza di condanna, era stato nuovamente condannato alla pena di anni due, mesi sei di reclusione dal Tribunale di Sanremo, sez. dist. di Ventimiglia, con sentenza del 22 giugno 2015, definitiva il 30 ottobre 2017, in ordine al reato di atti persecutori, ai sensi dell'art. 612 bis cod. pen., commesso dal 25 giugno al 22 luglio 2011.

1.2. Il giudice dell'esecuzione, nel suo provvedimento di rigetto, ha evidenziato che la sentenza del Tribunale di Sanremo, sez. dist. di Ventimiglia, era divenuta definitiva il 30 ottobre 2017, cinque anni dopo il passaggio in giudicato della sentenza concessiva del beneficio della sospensione condizionale della pena. 2. Denuncia il ricorrente inosservanza ed erronea applicazione della legge penale, con riferimento all'art. 168, primo comma, n. 1, cod. pen., perché il giudice dell'esecuzione avrebbe omesso di considerare che l'unica e tassativa condizione prevista dal citato articolo è rappresentata dalla commissione di un altro fatto costituente delitto punito con pena detentiva nel quinquennio dal passaggio in giudicato della sentenza concessive„ del beneficio. Il ricorrente, pertanto, ritiene erronea l'affermazione per la quale la revoca possa essere disposta solo quando sia passata in giudicato entro tale termine di 5 anni la sentenza che ha accertato il nuovo delitto, in quanto trattasi di un interpretazione contraria al dato letterale della norma. In tal senso, il ricorrente evidenzia che la sentenza della Corte di cassazione n. 39048 del 10/08/2017 richiamata nel provvedimento impugnato, oltre a non essere stata massimata, ha offerto un'interpretazione della norma non condivisa dalla successiva giurisprudenza di legittimità, in quanto fondata su un presupposto totalmente falso.

CONSIDERATO IN DIRITTO

1. Il ricorso è fondato. 

1.1. Giova premettere che, ai sensi dell'art. 168, primo comma, cod. pen., la sospensione condizionale della pena è revocata di diritto se, nei termini durante i quali la condanna rimane sospesa, il condannato: 1) commetta un delitto, ovvero una contravvenzione, della stessa indole, per cui venga inflitta una pena detentiva, o non adempia agli obblighi impostigli; 2) riporti un'altra condanna per un delitto anteriormente commesso a pena che, cumulata a quelle, precedentemente sospese, superino i limiti stabiliti dall'art. 163 cod. pen. L'effetto estintivo riguarda solo la pena, mentre restano in vita gli altri effetti penali della condanna. In questi casi, la revoca della sospensione condizionale della pena ha natura dichiarativa e opera di diritto al momento del verificarsi dei suoi presupposti. Il provvedimento di revoca, quindi, ha mera funzione ricognitiva della condizione risolutiva del beneficio ed i relativi effetti si producono ex tunc, retroagendo al momento in cui la condizione si è verificata. Secondo la consolidata giurisprudenza di legittimità, la commissione di un ulteriore delitto, quale che sia la sua natura, è sempre causa di revoca della sospensione condizionale della pena, a norma dell'art. 168, primo comma, n. 1, cod. pen., perché l'identità dell'indole del reato commesso nei termini stabiliti opera solo con riferimento alle contravvenzioni e non si estende ai delitti (Sez. 6, n. 19507 del 23/03/2018, El Bouheli, Rv. 273383). 

1.2. Alla luce dei principi sopra indicati, la Corte ritiene che il ricorso sia fondato, posto che, dal tenore letterale dell'art. 168, primo comma, n. 1, cod. pen., risulta chiaro che la causa di revoca di diritto del beneficio della sospensione condizionale della pena è correlata unicamente alla commissione di un delitto nel quinquennio dal passaggio in giudicato della sentenza concessive_ del beneficio, e non anche all'ulteriore condizione risolutiva del passaggio in giudicato della sentenza di condanna per il nuovo delitto entro tale termine. La necessità del passaggio in giudicato della successiva sentenza nel quinquennio dal passaggio in giudicato della sentenza concessiva del beneficio è prevista solo per il diverso caso disciplinato dall'art. 168, primo comma, n. 2, cod. pen. Nel caso di specie, risulta perciò sussistente il presupposto per la revoca della sospensione condizionale della pena previsto dall'art. 168, primo comma, n.1, cod. pen., avendo Crudo commesso un nuovo reato nel quinquennio dal passaggio in giudicato della sentenza concessiva del beneficio. 2. Operando la revoca di diritto, essa consegue automaticamente all'avvenuto accertamento delle condizioni previste dalla legge, ove il giudice di merito non vi provveda, sicché la revoca può essere disposta d'ufficio dalla Corte di cassazione previo annullamento senza rinvio del provvedimento impugnato, in quanto la relativa statuizione ha natura meramente dichiarativa (Sez. 3, n. 10534 del 30/01/2008, Sciabica, Rv. 239069) e non necessita di nuove valutazioni di merito. 
P.Q.M.
Annulla senza rinvio l'ordinanza impugnata e dispone la revoca del beneficio della sospensione condizionale della pena concesso con sentenza del 27 novembre 2006 del Tribunale di Sanremo, riformata con sentenza del 22 ottobre 2009 della Corte di appello di Genova, irrevocabile il 25 febbraio 2010. Così deciso il 25/02/2020