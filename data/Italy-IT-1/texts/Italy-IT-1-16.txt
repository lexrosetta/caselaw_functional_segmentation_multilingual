SENTENZA sul ricorso proposto da: PROCURATORE DELLA REPUBBLICA PRESSO IL TRIBUNALE DI NAPOLInel procedimento a carico di: CARFORA MARIA nato a GRAGNANO il 23/12/1970 avverso l'ordinanza del 01/08/2018 del TRIB. LIBERTA di NAPOLIudita la relazione svolta dal Consigliere DANIELE CAPPUCCIO; sentite le conclusioni del PG PAOLO CANEVELLI, il quale ha concluso per l'inammissibilità del ricorso.

RITENUTO IN FATTO

1. Con ordinanza dell'i agosto 2018 il Tribunale del riesame di Napoli ha annullato, ai sensi dell'art. 309 cod. proc. pen., l'ordinanza applicativa della misura cautelare della custodia in carcere emessa dal Giudice per le indagini preliminari del Tribunale di Torre Annunziata nei confronti di Maria Carfora in relazione ai reati di incendio (capo b) ed atti persecutori (capo c). Il Collegio partenopeo ha motivato la decisione sul rilievo che, se per altro episodio criminoso - il danneggiamento di una autovettura contestato al capo a) e risalente al 12 novembre 2017, per il quale non è stato emesso titolo cautelare - la responsabilità della Carfora è attestata da un consistente ed univoco quadro indiziario, arricchito dalle dichiarazioni confessorie dell'indagata, a diverse conclusioni deve pervenirsi in ordine alle residue imputazioni, che la pubblica accusa iscrive nella cornice della strategia offensiva che la Carfora avrebbe posto in essere ai danni di Iolanda Di Gennaro, a lei invisa perché sentimentalmente legata a Carmine Di Vuolo, coinvolto nella gestione di un'attività commerciale insieme al figlio della Carfora, la quale aveva con lui intrattenuto una breve relazione e nutriva nei suoi confronti persistente interesse. Per quanto riguarda il danneggiamento ascritto alla Carfora, avvenuto il 31 marzo 2018 ed avente ad oggetto un'altra autovettura della Di Gennaro (la quale, il 23 giugno 2017, aveva subito il danneggiamento di un terzo veicolo, episodio al quale la Carfora è sicuramente estranea e che è stato ricondotto ad altra similare vicenda di gelosia, legata a distinti ambiti familiari), il Tribunale del riesame nota, innanzitutto, che i tre episodi, pur se correlati a personali vicende di tipo sentimentale, si inseriscono in contesti operativi di connotazione criminale «qualificata», come dimostrato dalla caratura dei soggetti coinvolti e dalle modalità con cui gli autori delle condotte si sono attivati per la risoluzione di problematiche di natura personale, nonché dalle parole della stessa persona offesa che, intercettata mentre colloquia con Di Vuolo, gli rappresenta che intende contrapporre alla Carfora l'intervento di soggetti appartenenti ad ambienti malavitosi. Quest'ultimo rilievo offre il destro al Tribunale del riesame per rivisitare in senso critico il giudizio di attendibilità della Di Gennaro, palesando ella un atteggiamento reattivo ed una intenzione vendicativa incompatibili con il denunciato timore che concorre alla realizzazione dell'evento del delitto di atti persecutori. Analogamente, il trasferimento in altra città, che la vittima ricollega alle minacce della Carfora, viene riletto dal Tribunale del riesame alla luce delle opportunità lavorative connesse a tale scelta. Avuto riguardo, poi, all'individuazione nella Carfora dell'autrice dell'incendio contestato al capo b), il Tribunale del riesame esclude la ricorrenza di gravi indizi di colpevolezza sulla scorta del carattere meramente ipotetico delle accuse provenienti dalla persona offesa e da Di Vuolo e all'assenza di tranquillizzanti riscontri di fonte esterna in ordine alle circostanze che, a dire di entrambi, si porrebbero a carico dell'odierna indagata e che, tuttavia, non trovano conferma nella mole di conversazioni occultamente captate. La necessità di vagliare con cautela l'apporto della Di Gennaro e di Di Vuolo e le perplessità sulla loro totale attendibilità, rese più concrete da possibili ragioni di interesse e\o rancore che li animerebbero, induce, in conclusione, il Tribunale del riesame a negare la ricorrenza di un solido ed univoco quadro accusatorio a carico della Carfora in relazione ad entrambi i reati oggetto dell'ordinanza cautelare.

2. Il Procuratore della Repubblica presso il Tribunale di Torre Annunziata ha proposto ricorso per cassazione, affidato ad un unico, complesso motivo con il quale deduce travisamento del fatto ed illogicità della motivazione. Assume, in primo luogo, che il Tribunale del riesame, pur consapevole che la Carfora si è resa autrice del danneggiamento del 12 novembre 2017, trascura come il movente della gelosia, indiscutibilmente posto a fondamento del primo atto illecito, si comunichi al più recente episodio del 31 marzo 2018. Segnala, in proposito, che dalle conversazioni censurate emerge chiaramente il timore della Di Gennaro per la ripetizione degli attentati ai suoi danni che ella riconduce con assoluta certezza alla Carfora, tanto da prospettare l'ipotesi di affidarsi — per la possibile soluzione della vertenza — a soggetti appartenenti ad ambienti criminali che siano in grado di confrontarsi con la temuta «Maria 'a fuoca». Ricorda che sia Di Vuogo che la Di Gennaro hanno indicato sulla scorta di quali elementi (specificamente, le minacce profferite dall'indagata in prossimità del gesto criminoso) abbiano ritenuto di individuare nella Carfora l'autrice dell'incendio del 31 marzo 2018, così pervenendo al convincimento sinceramente espresso dalla Di Giovanni ancora nella conversazione dell'Il aprile 2018 («si deve fermare, si deve bloccare a questa... Carmine ! io me ne devo andare da qua... Carmine ! Non si possono incendiare altre macchine.., quella si deve fermare perché non può incendiare diecimila macchine... Ma che vuole questa Maria da me ?»). Avrebbe dunque errato, il Tribunale del riesame, nel dubitare dell'attendibilità delle dichiarazioni della coppia Di Gennaro\Di Vuolo, i dialoghi intercettati evidenziando, piuttosto, lo stato di esasperazione e paura della ragazza la quale, dopo l'incendio della seconda autovettura, addirittura si rassegna all'idea di abbandonare Pimonte per partire alla volta di Milano e si risolve aie! rivolgersi a soggetti malavitosi al solo scopo di trovare un bonario accomodamento della vicenda. Allo stesso modo, il pubblico ministero ricorrente taccia di irragionevolezza gli argomenti utilizzati dal Tribunale del riesame per escludere la configurabilità del delitto di atti persecutori, non comprendendosi, tra l'altro, quale refluenza possa avere al riguardo l'atteggiamento psicologico di Di Vuolo, che il Tribunale del riesame definisce «canzonatorio e alquanto rilassato», sottovalutando, al contempo, lo stato di ansia e paura ingenerato nella Di Gennaro dalle improprie iniziative della Carfora, dichiaratasi pronta a proseguire all'infinito nella sua condotta sopraffattrice fin quando la Di Gennaro non avesse rinunciato a coltivare la sua relazione sentimentale con Di Vuolo. Del pari discutibili si paleserebbero le considerazioni svolte nell'ordinanza impugnata per giustificare in maniera alternativa il trasferimento della Di Gennaro a Milano, in effetti motivato dal desiderio della giovane, da lei espressamente manifestato al compagno, di sottrarsi alle angherie della Carfora.

CONSIDERATO IN DIRITTO

1. Il ricorso è fondato.

2. Il quadro indiziario a carico di Maria Carfora in relazione ai delitti a lei contestati ai capi b) (incendio della autovettura avvenuto il 31 marzo 2018) e c) (atti persecutori in danno di Iolanda Di Gennaro) si fonda, innanzitutto, sul precedente costituito dall'atto di ostilità compiuto dall'indagata in pregiudizio della persona offesa sulla scorta di un movente e per finalità — costringere la Di Gennaro ad allontanarsi da Di Vuolo — che si assume comune ai reati dei quali qui si discute, che avrebbero costituito espressione della strategia intesa a che la vittima interrompesse la relazione con Di Vuolo. Sul punto, va subito notato, la Carfora, sin dall'interrogatorio di garanzia, ha offerto giustificazioni di ridottissima credibilità, ciò che, in ultimo, conferma la reale matrice del gesto, intimamente connessa al sentimento di morbosa gelosia nutrito dall'indagata. Per quanto, allora, il pregresso coinvolgimento della Di Gennaro in vicenda non dissimile (ella ha, invero, subito, il 23 giugno 2017, il danneggiamento di altra autovettura, atto che ella stessa riconduce ai dissapori intercorsi con l'uomo !p3srsDrra cui ella era stata legata da una relazione sentimentale e con la sua nuova compagna) e la propensione, che ella manifesta nei colloqui oggetto di censura, ad avvalersi, a sua volta, dell'ausilio di personaggi legati alla locale criminalità, impongano di maneggiare con cautela il contributo della donna, si impone la verifica dell'attendibilità delle dichiarazioni rese dalla persona offesa e della loro attitudine ad integrare il prescritto quadro di gravità indiziaria sulla scorta di tutti gli elementi disponibili. Più in particolare, i sospetti da lei esternati, il 9 maggio 2018, all'atto di rendere sommarie informazioni («considerato che non ci sono state ulteriori evoluzioni e che il mio rapporto con Carmine Di Vuoto, tutt'ora in corso, per motivi sentimentali dovuti alla gelosia la Carfora probabilmente ha continuato con le azioni intimidatorie verso di me con il chiaro intento di farmi interrompere la mia relazione»), devono essere vagliati alla luce della prosecuzione, ad onta della cruenta reazione della Carfora, del rapporto tra la Di Gennaro e Di Vuoto e delle minacce che l'indagata avrebbe, in proposito, espressamente formulato. L'individuazione nella Carfora dell'autrice del danneggiamento del 31 marzo 2018 va, in specie, ricollegata alle parole del Di Vuoto, chiaro nel riferire che l'odierna indagata, dopo i fatti del novembre 2017, gli aveva rappresentato l'intenzione di ricorrere nuovamente, se del caso, a pressioni illecite pur di conseguire l'obiettivo sperato («Dopo il secondo incendio Carfora Maria mi disse personalmente e chiaramente con fare intimidatorio che lei stessa aveva fatto incendiare l'autovettura di Iolanda La stessa mi riferì che dovevo interrompere la relazione altrimenti avrebbe continuato con azioni più gravi»).

3. I dubbi espressi dal Tribunale del riesame in merito all'idoneità delle dichiarazioni di Di Vuolo e della Di Gennaro a supportare un giudizio di gravità indiziaria nei confronti della Carfora si riconnettono a diversi e concomitanti ordini di ragioni. L'attendibilità della Di Gennaro viene, in primo luogo, circoscritta in considerazione del coinvolgimento in analoga vicenda e, soprattutto, della riscontrata propensione a risolvere le controversie provocando l'intervento di personaggi legati ad ambienti criminali, manifestazione, questa, di un atteggiamento spavaldo e reattivo inconciliabile con lo stato di timore ed ansia ed il timore di subire pregiudizio alla propria incolumità che la avrebbero indotta a modificare in misura significativa le proprie abitudini di vita, evento del delitto di atti persecutori ascritto al capo c). Il Tribunale del riesame ritiene, al riguardo, che il trasferimento in località lontana da quella teatro dei fatti contestati possa essere dovuto, invece che alla necessità di sottrarsi alle azioni illecite della Carfora, ad opportunità lavorative o, comunque, a scelte fondamentalmente libere della Di Gennaro.Con più diretto riferimento al danneggiamento di cui al capo b), il Tribunale del riesame segnala, innanzitutto, che tanto Di Vuolo quanto la Di Gennaro si limitano a formulare mere ipotesi, indicando a riscontro delle comuni preoccupazioni elementi vaghi ed imprecisi (quali quelli attinenti ad una sorta di controllo delle comunicazioni che la Di Gennaro teme di avere subito ed ai messaggi minatori che Di Vuolo sostiene di avere ricevuto senza però offrire riscontro della circostanza), nella consapevolezza, peraltro, emergente dalle intercettazioni, che l'atto di ostilità potrebbe avere anche diversa ed autonoma genesi. L'equivocità del quadro indiziario sarebbe ulteriormente accresciuta dall'esistenza di rapporti economici tra la Carfora e Di Vuolo, socio del figlio della donna, il cui deterioramento potrebbe avere indotto Di Vuolo a rendere, più o meno consapevolmente, dichiarazioni non veritiere.

4. Ritiene il Collegio che la motivazione addotta dal Tribunale del riesame a fondamento della decisione impugnata sia affetta dai vizi di logicità indicati dal pubblico ministero ricorrente. 4.

1. A tal fine, va, in primo luogo, segnalato che, se la Di Gennaro si esprime, in effetti, in termini ipotetici e probabilistici, oltre che sulla base di quanto in precedenza riferitole da Di Vuolo («...quando ero in vacanza a Sharm El Sheik, Carmine Di Vuolo mi disse che a Gragnano si erano create alcune situazioni preoccupanti ed in particolare venni a sapere che Carfora Maria voleva prendere l'auto di mia madre e incendiarla davanti alla loro concessionaria»), quest'ultimo, invece, riferisce di minacce apertis verbis e direttamente proferite dalla Carfora. Il dato — tanto più se vagliato in unione alla persistenza del movente passionale che aveva originato il precedente danneggiamento, certamente commesso su input della Carfora — ha una valenza con ogni evidente centrale nell'economia della decisione demandata al giudice della cautela, che lo sminuisce, in sostanza accreditando l'assunto secondo cui Di Vuolo sarebbe stato mendace. Il tribunale del riesame omette, tuttavia, di tenere in debita considerazione gli esiti delle espletate intercettazioni e, in particolare, la conversazione intercorsa nel pomeriggio dell'Il aprile 2018 (cfr. pagg. 9-10 del provvedimento impugnato), nel corso della quale Iolanda Di Gennaro, appreso dal compagno che la Carfora continua a manifestare rancore nei suoi confronti («ti ha riempito di merda pure vicino all'estetista questa»), esprime a più riprese il timore di essere bersaglio di nuove iniziative della Carfora, per sottrarsi alle quali ella si dice disposta persino a trasferirsi altrove, oltre che a provocare l'intervento di personaggi appartenenti alla malavita («...si deve fermare, si deve bloccare a questa... Carmine io me ne devo andare da qua»; «Carmine quella si deve fermare perché non può incendiare diecimila macchine»). Tanto vale a contraddire, dal punto di vista logico, il giudizio di inattendibilità riservato dal Tribunale del riesame alla Di Gennaro ed a Vuolo, quali dialogano nel comune — e, deve a questo punto ritenersi, sincero — convincimento della responsabilità della Carfora per il danneggiamento del 31 marzo 2018, circostanza che, necessariamente, incide sul complessivo vaglio della credibilità delle dichiarazioni da entrambi rese agli inquirenti e che il Tribunale del riesame non ha adeguatamente valorizzato. Non va, peraltro, trascurato che, come evidenziato dal pubblico ministero ricorrente, la Carfora, appena pochi minuti dopo il danneggiamento del 12 novembre 2017, eseguito su sua commissione, aveva affermato, programmaticamente (cfr. conv. n. 1289 delle ore 3,10), che non avrebbe esitato a compiere, in futuro, analoghi gesti a scopo intimidatorio («quella deve avere paura... deve dire: cos'è qua iah... io ogni macchina che mi compro me l'appicciano»). 4.

2. Per le medesime ragioni, appare viziato il ragionamento utilizzato dal Tribunale del riesame in vista dell'annullamento del titolo custodiale per il delitto di atti persecutori, dalla citata conversazione emergendo che la Di Gennaro, seriamente preoccupata per la piega presa dagli eventi, aveva in animo di trasferirsi al precipuo fine di sottrarsi alle violente ritorsioni dell'odierna indagata e non (o, almeno, non esclusivamente) per motivi di ordine lavorativo, intenzione che si è, subito dopo, tradotta in realtà. In proposito, riferisce, invero, la persona offesa il 9 maggio 2018: «Per bloccare l'eventuale evoluzione degli episodi delittuosi di cui sono tutt'ora vittima e preoccupatissima per la mia incolumità sono stata costretta ad allontanarmi da Pimonte ed in particolare attualmente vivo a Milano atteso che conoscendo gli autori dei reati quali personaggi della camorra non esclutio ulteriori ritorsioni molto più gravi contro la mia persona»; nello stesso senso si esprime, del resto, Di Vuolo: «...per tutelare sia me stesso che Iolanda siamo stati costretti a trasferirci fuori zona per il timore di ulteriori ritorsioni ben più gravi verso di noi». La rilevanza del profilo testé segnalato non è, d'altro canto, elisa dal contegno, che il Tribunale del riesame descrive in termini di marcata rilassatezza e tranquillità, serbato da Di Vuoto che, come obiettato dal pubblico ministero ricorrente, non può costituire chiave di interpretazione dell'atteggiamento psicologico, evidentemente autonomo, della Di Gennaro. 5. Dalle precedenti considerazioni discende l'annullamento dell'ordinanza impugnata con rinvio al Tribunale del riesame di Napoli, che esaminerà il riesame proposto dall'indagata nel rispetto del principio di diritto sopra enunciato.
P.Q.M.
Annulla l'ordinanza impugnata e rinvia per nuovo esame al Tribunale del riesame di Napoli.
Così deciso il 18/12/2018.