SENTENZA sul ricorso proposto da Zaccone Claudio, nato a Messina il 30/12/1987 avverso la sentenza del 22/05/2019 della Corte di appello di Messina visti gli atti, il provvedimento impugnato e il ricorso; udita la relazione svolta dal consigliere Michele Romano; sentite le conclusioni del Pubblico Ministero, in persona del Sostituto Procuratore generale Elisabetta Ceniccola, che ha concluso chiedendo che il ricorso sia rigettato; sentite le conclusioni del difensore, avv. Alberto Misiani, in sostituzione dell'avv. Carmelo Picciotto, che ha concluso per l'accoglimento del ricorso; RITENUTO IN FATTO

1. Con la sentenza indicata in epigrafe la Corte di appello di Messina ha parzialmente riformato la sentenza del Tribunale di Messina del 18 luglio 2017 con la quale è stata affermata la penale responsabilità di Claudio Zaccone per il delitto di lesione personale ai danni di Alessandro Silipigni, commesso in data 8 novembre 2016, con l'aggravante dei motivi abietti e la recidiva infraquinquennale. In particolare, la Corte di appello ha rideterminato la pena in euro 1.000,00 di multa.

2. Avverso detta sentenza ha proposto ricorso Claudio Zaccone, a mezzo del suo difensore, chiedendone l'annullamento sulla base di cinque motivi. 

2.1. Con il primo motivo lamenta di essere stato giudicato dal Tribunale, nonostante il reato rientrasse nella competenza del giudice di pace. In relazione al delitto di lesione personale, allo Zaccone era stata contestata pure l'aggravante di cui all'art. 61 n. 2 cod. pen., per essere il reato stato consumato allo scopo di commettere il delitto di cui all'art. 612-bis cod. pen., ma lo Zaccone era stato assolto da quest'ulima imputazione con conseguente esclusione di detta aggravante. Conseguentemente, non sussistendo connessione con il delitto di atti persecutori ed essendo venuta meno l'aggravante, il reato di lesione personale rientrava nella competenza del giudice di pace. Il Tribunale, quindi, avrebbe dovuto, per il reato di cui all'art. 582 cod. pen., dichiarare la propria incompetenza, accogliendo l'eccezione in tal senso formulata dalla difesa, mentre aveva affermato la penale responsabilità dell'odierno ricorrente, ritenendo l'eccezione intempestiva. Ai sensi dell'art. 48 d.lgs. n. 274 del 2000 la competenza per materia del giudice di pace andava rilevata in ogni stato e grado del processo, cosicché l'eccezione non poteva essere ritenuta intempestiva, anche alla luce dei principi affermati dalle Sezioni Unite di questa Corte di cassazione nelle sentenze nn. 28908 e 28909 del 2019. In particolare, nel caso di specie, non poteva ritenersi operante il principio della perpetuatio iurisdictionis, atteso che l'insussistenza del delitto di cui all'art. 612-bis cod. pen. era evidente sin dal momento in cui era stata esercitata l'azione penale e non era il risultato dell'acquisizione di nuove prove nel corso del dibattimento. Diversamente ragionando, si perverrebbe alla violazione degli artt. 25, primo comma, e 27, secondo comma, Cost., in quanto ritenendo operante la competenza del Tribunale, l'imputato continuerebbe ad essere considerato colpevole del delitto di atti persecutori pur dopo la sua assoluzione dalla corrispondente imputazione. Né una diversa conclusione potrebbe essere giustificata dal principio della ragionevole durata del processo, poiché l'art. 48 sopra citato prevede che, in caso di dichiarazione di incompetenza, le prove assunte dal giudice dichiaratosi incompetente sono utilizzabili nel processo innanzi al giudice di pace. Pertanto, il ricorrente, per l'ipotesi in cui i suoi rilievi non vengano ritenuti fondati da questo Collegio, solleva questione di legittimità costituzionale per contrasto del citato art. 48 con gli artt. 3, 25, primo comma, e 27, secondo comma, Cost.. 

2.2. Con il secondo motivo il ricorrente si duole della violazione dell'art. 592 cod. proc. pen. per avere la Corte di appello affermato in motivazione che il rigetto dell'appello comporta la sua condanna al pagamento delle spese processuali, nonostante il suo gravame sia stato in parte accolto, avendo la Corte territoriale ritenuto fondato il motivo di appello con il quale egli si doleva di essere stato condannato alla pena della reclusione che doveva ritenersi illegale atteso che il delitto rientrava nella competenza del giudice di pace. 

2.3. Con il terzo motivo il ricorrente lamenta la violazione dell'art. 52 cod. pen. per non avere la Corte di appello ritenuto sussistente la scriminante della legittima difesa, pur non escludendo che l'aggressione fosse stata innescata dalla persona offesa ai danni dell'imputato, e per avere esteso alla scriminante della legittima difesa i limiti relativi alla scriminante dello stato di necessità. La difesa aveva eccepito che in data 8 novembre 2016 vi erano stati due episodi tra loro distanti quindici minuti e nel secondo episodio la persona offesa aveva aggredito lo Zaccone avvicinandosi a quest'ultimo, cosicché doveva applicarsi la scriminante della legittima difesa, mentre la Corte di appello aveva rigettato detta eccezione osservando in modo apodittico che la scriminante non era applicabile anche laddove i fatti si fossero verificati come sostenuto nell'atto di appello, in quanto lo Zaccone, rimanendo nei pressi del luogo ove si era verificata la prima aggressione, aveva accettato la situazione di pericolo nella quale si era volontariamente posto; tale accettazione poteva escludere l'applicazione della scriminante dello stato di necessità, ma non quella della legittima difesa. Avendo lo Zaccone, nel secondo episodio, mantenuto un contegno solo difensivo, le lesioni erano scriminate dalla legittima difesa, di cui ricorrevano tutti i presupposti. 

2.4. Con il quarto motivo il ricorrente lamenta la mancanza di motivazione in ordine alla riconducibilità delle lesioni all'episodio del 8 novembre 2016. Con il secondo motivo di appello si era dedotto che le lesioni personali non erano riconducibili all'aggressione ai danni della persona offesa, la cui inattendibilità emergeva da vari elementi, come il non avere subito ricordato, in occasione della sua deposizione, di essersi recato al pronto soccorso o la circostanza che nel certificato del pronto soccorso venisse indicato un luogo di commissione del fatto diverso da quello effettivo. In relazione a tale questione la Corte di appello non aveva affatto motivato. 

2.5. Con il quinto motivo il ricorrente denuncia violazione dell'art. 61 n. 1 cod. pen. e mancanza di motivazione in ordine all'applicazione dell'aggravante dei motivi abietti.La Corte di appello aveva applicato la citata aggravante perché lo Zaccone aveva agito al fine di ostacolare la professione di giornalista esercitata dalla vittima. Con l'appello si era sostenuto che il giudice di primo grado avrebbe dovuto motivare la riconducibilità all'aggravante in questione del motivo a delinquere e si era dedotto anche che era provato che il Silipigni non era un giornalista, né professionista, né pubblicista, e comunque non era dimostrato che l'aggressione dello Zaccone fosse dovuto a tale finalità, in quanto il delitto trovava la sua causa nelle parole offensive pronunciate in un video che riprendeva una precedente aggressione ai danni della persona offesa, in cui lo Zaccone veniva denigrato pubblicamente; peraltro la vittima non era stata ostacolata in altre occasioni nella sua attività di giornalista a Messina.

CONSIDERATO IN DIRITTO

1. Il ricorso è infondato.

2. Il quarto motivo di ricorso è infondato. Il giudice di legittimità, ai fini della valutazione della congruità della motivazione del provvedimento impugnato, deve fare riferimento alle sentenze di primo e secondo grado, le quali si integrano a vicenda confluendo in un risultato organico ed inscindibile (Sez. 5, n. 14022 del 12/01/2016, Genitore, Rv. 266617). Nel caso di specie, nella sentenza di primo grado il Tribunale ha indicato le ragioni che lo hanno portato a ritenere la persona offesa pienamente attendibile e, a fronte degli elementi addotti dall'appellante nel suo atto di impugnazione, la Corte territoriale ha affermato che il racconto della vittima trova conferma nel certificato medico dal quale emergono lesioni compatibili con la dinamica dei fatti dalla stessa descritti; quanto all'indicazione, riportata nel certificato, circa il luogo del fatto (piazza della Repubblica invece di piazza dell'Unione Europea), la Corte di appello ha ritenuto che si tratti di un mero errore materiale, che non incide sulla riconducibilità delle lesioni all'episodio denunciato dalla vittima. Anche la circostanza che la persona offesa non avesse immediatamente ricordato, nel corso della sua deposizione, di essersi recato al pronto soccorso non è stata ritenuta tale da far ritenere il teste inattendibile, a fronte degli altri numerosi elementi di segno opposto indicati nella sentenza di primo grado.

3. Anche il terzo motivo di ricorso è infondato.Non è invocabile la scriminante della legittima difesa da parte di chi reagisca ad una situazione di pericolo volontariamente determinata (Sez. 1, n. 56330 del 13/09/2017, La Gioiosa, Rv. 272036). In particolare, la determinazione volontaria dello stato di pericolo esclude la configurabilità della legittima difesa non per la mancanza del requisito dell'ingiustizia dell'offesa, ma per difetto del requisito della necessità della difesa, sicché l'esimente non è applicabile a chi agisce nella ragionevole previsione di determinare una reazione aggressiva, accettando volontariamente la situazione di pericolo da lui determinata (Sez. 1, n. 2911 del 07/12/2007 - dep. 18/01/2008, Marrocu, Rv. 239205). La Corte di appello ha fatto corretta applicazione di detto principio laddove ha affermato che, anche laddove i fatti si fossero verificati come sostenuto nell'atto di gravame, non sarebbe possibile ravvisare i presupposti della scriminante della legittima difesa. Il giudice di secondo grado del tutto correttamente ha ritenuto che il secondo episodio non fosse sganciato dal primo in cui, circa quindici minuti prima, lo Zaccone ha aggredito la persona offesa e ha osservato che egli, anche dopo che era stato allontanato, era rimasto nei pressi del Municipio ove era avvenuta la prima aggressione. A seguito della prima aggressione la vittima, incontrando nuovamente lo Zaccone rimasto in loco, si è diretta verso di lui per «pareggiare i conti», in tal modo accettando la provocazione dello Zaccone che ha approfittato dell'occasione per colpire il suo contendente e cagionargli le lesioni che sono state refertate al pronto soccorso. In tale situazione, del tutto correttamente la Corte territoriale ha ritenuto che non sussistesse per lo Zaccone la necessità di ricorrere alla violenza per sottrarsi all'aggressione, essendo a tal fine sufficiente che egli si fosse allontanato.

4. Il quinto motivo di ricorso è inammissibile perché generico. È inammissibile il ricorso per cassazione fondato su motivi che si risolvono nella pedissequa reiterazione di quelli già dedotti in appello e puntualmente disattesi dalla corte di merito, dovendosi gli stessi considerare non specifici ma soltanto apparenti, in quanto omettono di assolvere la tipica funzione di una critica argomentata avverso la sentenza oggetto di ricorso (Sez. 2, n. 42046 del 17/07/2019, Boutartour, Rv. 277710). Nel caso di specie il ricorrente si è limitato a reiterare pedissequamente il motivo di appello diretto alla esclusione dell'aggravante dei motivi abietti, senza considerare che la Corte territoriale, oltre ad affermare che la aggravante sussiste perché lo Zaccone ha agito al fine di impedire l'attività di giornalista del Silipigni, ha chiarito che detta attività veniva di fatto esercitata dalla persona offesa per una emittente locale in attesa di iscriversi all'albo. Non rileva, ai fini che in questa sede interessano, che la vittima non fosse iscritta nell'albo dei giornalisti professionisti o in quello dei pubblicisti, ben potendo l'attività di collaborazione saltuaria con un emittente locale essere svolta da qualsiasi cittadino (Sez. 6, n. 428 del 02/04/1971, Gori, Rv. 118492). Il motivo è generico anche laddove si sostiene che la suddetta finalità perseguita dallo Zaccone non integrerebbe il motivo abietto e che non risulterebbero indicate le ragioni per le quali l'azione dell'imputato sarebbe ispirata da detta finalità. Quanto al primo aspetto, il ricorrente si limita a negare in modo apodittico che detta finalità rientri tra i motivi abietti, senza indicare le ragioni di tale negazione e senza considerare che la giurisprudenza di questa Corte di cassazione ha affermato detto principio in altri casi in cui il reato era stato determinato da un sentimento di ostilità e di vendetta nei confronti di un soggetto che, svolgendo l'attività di giornalista, esercitava, in sostanza, il proprio diritto-dovere di informare la collettività che è alla base di un sistema democratico (vedi Sez. 5, n. 10369 del 05/02/2009, Calafiore, non massimata). Relativamente al secondo aspetto, il giudice di legittimità, ai fini della valutazione della congruità della motivazione del provvedimento impugnato, deve fare riferimento alle sentenze di primo e secondo grado, le quali si integrano a vicenda confluendo in un risultato organico ed inscindibile (Sez. 5, n. 14022 del 12/01/2016, Genitore, Rv. 266617). Nel caso che ci occupa, prima della aggressione del novembre 2016, secondo quanto emerge dalla motivazione della sentenza di primo grado, lo Zaccone aveva già aggredito il Silipigni ed un collega di quest'ultimo mentre erano impegnati a realizzare un servizio giornalistico nei pressi del Municipio di Messina ed in tale occasione l'odierno ricorrente aveva anche danneggiato l'obiettivo della macchina fotografica utilizzata per riprendere l'aggressione. In seguito, il Silipigni aveva pubblicato un video che riprendeva l'aggressione attuata ai danni suoi e del suo collega dallo Zaccone, il cui volto era stato reso non riconoscibile. La pubblicazione di questo video aveva portato lo Zaccone a compiere ulteriori atti ai danni del Silipigni, sino alla successiva aggressione del 8 novembre 2016. Il ricorrente non si confronta con tali argomentazioni.

5. Il primo motivo di ricorso è inammissibile per manifesta infondatezza. L'aggravante dei motivi abietti, prevista dagli artt. 61 n. 1, 577, primo comma, n. 4, e 585 cod. pen., applicata anche dalla Corte di appello, rende il reato procedibile d'ufficio ai sensi dell'art. 582, secondo comma, cod. pen. e pertanto il delitto rientra tra quelli di competenza del Tribunale, secondo quanto previsto dall'art. 4 del d.lgs. n. 274 del 2000. Erroneamente, quindi, la Corte di appello ha ritenuto illegale la pena della reclusione inflitta dal Tribunale. Il divieto di reformatio in peius di cui all'art. 597, comma 3, cod. proc. pen., preclude il ripristino della pena detentiva.

6. Il secondo motivo di ricorso è inammissibile per difetto di interesse, poiché sebbene nella motivazione della sentenza di appello si affermi che il rigetto del gravame comporta la condanna dell'appellante al pagamento delle spese processuali, nel dispositivo manca la statuizione di condanna alle spese del grado di giudizio, in assenza del quale non sussiste l'obbligo di pagare le spese processuali e neppure è possibile attivare la procedura esecutiva per il recupero delle stesse.

7. Al rigetto del ricorso consegue la condanna del ricorrente al pagamento delle spese processuali.

P.Q.M.
Rigetta il ricorso e condanna il ricorrente al pagamento delle spese processuali. Così deciso il 14/09/2020.
