SENTENZA sul ricorso proposto da: VUTURO PIETRO nato il 18/09/1962 a PALERMO avverso la sentenza del24/01/2017 del GIP TRIBUNALE di FIRENZE visti gli atti, il provvedimento impugnato e il ricorso; udita la relazione svolta dal Consigliere RAFFAELLO MAGI Udito il Pubblico Ministero, in persona del Sostituto Procuratore DELIA CARDIA che ha concluso per Il P.G. chiede l'inammissibilità del ricorso. Udito il difensore L'avvocato BERTINI DUCCIO chiede confermarsi la sentenza e deposita conclusioni e nota spese. L'avvocato MESSA LUCA si riporta ai motivi di ricorso.

IN FATTO E IN DIRITTO

1. Con sentenza emessa in data 24.01.2017 il GIP del Tribunale di Firenze affermava la penale responsabilità di Vuturo Pietro per il reato di molestie di cui all'art. 660 cod.pen., con derubricazione - in tal senso - della originaria imputazione, espressa e qualificata dall'organo dell'accusa in termini di atti persecutori (art. 612 bis cod.pen.). Secondo la contestazione originaria il Vuturo recava offesa a Lisa Giannoni, in un primo momento tempestandola di telefonate, quindi appostandosi reiteratamente sotto casa sua o sotto la casa dì suo padre quando la Giannoni vi sì trovava, in un secondo momento prendendo in affitto un appartamento a Castiglioncello non appena appreso che la donna vi avrebbe trascorso alcuni giorni di ferie, seguendola anche per strada ed appostandosi nei pressi del luogo dove lavorava, aprendo un profilo Facebook dal quale caricava foto che la ritraevano, accompagnate da didascalie minacciose, in modo da cagionarle un perdurante stato di ansia e paura per la propria incolumità personale e per quella del nuovo compagno, costringendola ad alterare le proprie abitudini di vita. 1.1 D Giudice di merito, in premessa, riepiloga le risultanze istruttorie ed afferma che le due diverse versioni contrapposte fornite dalle parti, l'imputato Vuturo e la parte civile Giannone, hanno reso oltremodo ' confuso ed ingarbugliato' (è opportuna qui la citazione testuale) il materiale probatorio sul quale è stato chiamato a pronunciarsi. Ne è emersa - si afferma - una vicenda personale intricata dove i due soggetti protagonisti inizialmente condividevano un sentimento comune che poi, ad un certo punto, non sono riusciti più a gestire con serietà e maturità nel momento della crisi e della separazione, con condotte (a-f ritenute moleste, in particolare del Vuturo, ma non tali da rendere accoglibile la richiesta di condanna per il reato di stalking avanzata dalla pubblica accusa. 1.2 Le risultanze processuali sulle quali si basa il convincimento del giudice di primo grado risultano rappresentate da: a) un provvedimento di ammonimento del Questore di Firenze del 23.05.2014, in seguito al quale, non avendo l'indagato cessato nel suo comportamento molesto, la persona offesa si presentava nuovamente presso la stessa Questura in data 16.10.2014 descrivendo reiterate condotte di molestia poste in essere ai suoi danni; b) le dichiarazioni della Giannoni. Si descrive, da parte della donna, una condotta di costante persecuzione attivata mediante messaggi di testo ma soprattutto con una presenza costante del Vuturo nei luoghi frequentati dalla Giannoni tali da indurre nella stessa una perdurante situazione di ansia e paura per l'incolumità propria e dei propri familiari. Dal provvedimento di ammonimento della Questura emerge che la relazione della donna e del Vuturo, all'epoca sposato, iniziata il 9 febbraio 2012, era proseguita nonostante i plurimi e accesi dissidi e diversità all'interno della coppia e alla scoperta, in una occasione, del fatto che lui aveva assunto cocaina nel bagno di casa. La relazione, caratterizzata da una serie di momenti in cui i due convivevano e momenti in cui gli stessi decidevano di separarsi, terminava definitivamente il 24 febbraio del 2014 a causa di sospetti della donna su tradimenti del Vuturo. Nonostante la Giannone avesse deciso e comunicato al Vuturo la sua decisione di separarsi, lo stesso non rispettava la sua volontà, cominciando a tempestarla di telefonate e usando con lei un tono ritenuto minaccioso, facendosi trovare sotto casa di lei e chiedendole di dargli l'ennesima possibilità. Questa vicenda aveva creato alla Giannone, sempre secondo le sue affermazioni, una situazione di paura e stress, tale per cui la stessa aveva dovuto aumentare le dosi già in precedenza assunte di psicofarmaci. 1.3 Tuttavia, a parziale smentita di quanto affermato dalla Giannoni - oltre alla versione resa dall'imputato - in sede di indagini difensive, rendevano dichiarazioni di segno parzialmente diverso i testi Laura Fenili, Marco Papucci, Marco Pompili, amici comuni della coppia, Sarah Vuturo e Diego Vuturo, figli dell'imputato, e Pietro Vuturo, fratello dell'imputato. In tale contesto i testimoni fornivano una serie di elementi sulla base dei quali - ad avviso del GIP - appare legittimo il dubbio in ordine alla sussistenza di tutti gli elementi integrativi del delitto di stalking contestato. Emerge infatti come tutti i testi indotti dalla difesa dell'imputato, pur risultando essere amici della Giannnoni e/o di entrambi, hanno non tanto smentito la verità di alcuni dei fatti riferiti dalla donna, quanto meglio delineato la vicenda, ridotto la portata e la gravità delle condotte del Vuturo, ed in particolare consentito di dubitare del fatto che, a seguito dei comportamenti tenuti dall'uomo, si sia mai creato un reale pericolo per l'incolumità della donna in connessione alla effettiva alterazione da parte sua delle sue abitudini di vita, o in ogni caso dell'essere sopraggiunto un effettivo e grave stato di ansia e di timore. Dall'esame di alcune dichiarazioni - sempre secondo le argomentazioni sviluppate nella decisione impugnata - emerge infatti che la Giannoni era gelosa in modo ossessivo, tanto che per verificare le condotte del compagno avrebbe creato in falso profilo facebook e in tale contesto lo avrebbe corteggiato, sì da contribuire lei stessa a determinare le condizioni della rottura. Da quell'episodio nasceva una reazione emotiva del Vuturo che, non accettando le modalità comportamentali della donna, aveva cercato di ricontattarla telefonicamente e mandandole messaggi. Si afferma dunque in sentenza che la fase antecedente alla separazione tra i due non aveva fatto registrare episodi realmente rilevanti ai fini del reato di cui al capo d'imputazione, e che quanto accade nel febbraio del 2014 e nei mesi successivi non assurge mai a condotta realmente qualificabile come stalking, ma al più come molestia. Il quadro che emerge complessivamente dall'intero fascicolo processuale è quello di una donna molestata, seguita, infastidita dal suo ex che nonostante la decisione da lei presa vuole parlarle ugualmente e cercare di mettere in discussione quanto da questa deciso. Un comportamento tale da integrare, secondo il GIP territoriale, la contravvenzione di cui all'art. 660 c.p. per le condotte tenute, per la eccessiva insistenza e per la petulanza dimostrata dal Vuturo, ma che non è stato tale da intaccare realmente la salute psico-fisica della Giannoni.

2. Il delitto contestato viene quindi riqualificato in sede di decisione in quello di molestie di cui all'art. 660 c.p., non essendovi elementi sufficienti per affermare la ricorrenza di tutti gli elementi costitutivi del delitto di cui all'art. 612 bis c.p. Da qui la condanna dell'imputato ad una pena solo pecuniaria, pari a quella finale di €320,00 (pena base €380,00, ridotta per il rito abbreviato), in aggiunta al risarcimento del danno procurato alla parte offesa, liquidato in €2.500,00.

3. Avverso detta sentenza ha proposto ricorso per cassazione - a mezzo del difensore - Vuturo Pietro. Il ricorso articola distinti motivi. 3.1 Al primo motivo di ricorso si deduce l'erronea qualificazione del fatto come molestia. Secondo la difesa non potrebbe ritenersi integrata la fattispecie di reato di cui all'art.660 cod.pen. in quanto si sostiene che nel caso di specie gli elementi costitutivi della contravvenzione non sono stati realmente presi in esame, non essendovi traccia in sentenza dell'esame di specifiche condotte commesse "in un luogo pubblico o aperto al pubblico, ovvero con mezzo di telefono...". A parere della difesa la diversa qualificazione della imputazione non è sostenuta dal riferimento a condotte concrete, data la diversità tra le fattispecie incriminatrici, non colta dal giudicante. La nuova qualificazione appare essere, sempre secondo la difesa, il frutto di un'interpretazione estensiva della lettera della norma penale. 3.2 Al secondo motivo di ricorso la difesa deduce vizio di motivazione . Vengono in sostanza reiterate, sotto tale profilo, le doglianze già esposte al primo motivo. 3.3 Al terzo motivo si deduce vizio del procedimento in riferimento all'assenza di contraddittorio sulla riqualificazione . La variazione formale della imputazione avrebbe potuto, stando alla difesa, permettere al ricorrente di far richiesta del rito alternativo dell'oblazione, che avrebbe, qualora correttamente adempiuto, estinto il reato ab origine. 3.4 Al quarto e ultimo motivo di ricorso si deduce l'omessa motivazione in ordine alla mancata applicazione della speciale causa di non punibilità di cui all'art. 131 bis c.p.p., oggetto di specifica richiesta da parte del difensore in sede di discussione.

4. Il ricorso è fondato per le ragioni che seguono. 4.1 La decisione è caratterizzata da profili di contraddittorietà argomentativa e da un incompleto esame dei profili di attendibilità della persona offesa, aspetti che finiscono con il rendere illogica - e non rispettosa della regola di giudizio di cui all'art. 533 cod.proc.pen. - l'attribuzione al Vuturo della penale responsabilità per il delitto di molestie, in accoglimento dei primi due motivi di ricorso. Manca inoltre l'analisi, come pure dedotto dal ricorrente, dei profili tipici del reato di molestie, in riferimento alla sua natura di reato contro la tranquillità pubblica. 4.2 In riferimento al primo profilo è lo stesso giudicante ad esprimere - in apertura del percorso argomentativo - perplessità circa la possibile ricostruzione in chiave oggettiva delle singole condotte attribuite all'imputato (si veda il riferimento alla 'confusione' dimostrativa causata dalle diverse versioni dei medesimi fatti offerte dai protagonisti della vicenda), con espressioni da cui traspare in modo evidente una difficoltà ricostruttiva che nel sistema processuale non può che giovare all'imputato, date le ricadute logiche e giuridiche del principio costituzionale della presunzione di non colpevolezza e la sua traduzione nella regola di giudizio per cui la responsabilità va provata al di là di ogni8 ragionevole dubbio. Ma al di là della sottolineatura di un simile andamento espressivo, ciò che orienta in modo decisivo a riconoscere il vizio di incompletezza motivazionale è la omessa considerazione dei profili di scarsa attendibilità della denunziante, che pure il giudice del merito fa correttamente emergere (la Giannoni su numerosi aspetti della narrazione è smentita da testi che non possono dirsi portatori di interessi configgenti; inoltre la stessa in sede di denunzia non fa riferimento alla vicenda del falso profilo con cui tentò di testare la fedeltà del compagno, aspetto di non marginale rilievo in una dinamica relazionale di coppia ab initio complessa per pacifiche e convergenti acquisizioni istruttorie). Sotto tale profilo la motivazione risulta essere non rispettosa dei canoni logici più volte espressi e ripresi da questa Corte di legittimità e dalla stessa Corte Costituzionale (v. sent. n.115 del 1992), per cui lì dove l'affermazione di penale responsabilità si fondi - in modo decisivo o comunque prevalente - sulle dichiarazioni rese dalla persona offesa, pur non dovendosi necessariamente sostenere tali affermazioni con riscontri esterni, il giudice del merito è tenuto a realizzare un esame particolarmente rigoroso dei profili di attendibilità intrinseca, secondo gli insegnamenti espressi, sul tema, da questa Corte, da ultimo riassunti nella decisione Sez. U. n. 41461 del 19.7.2012, rv 253214. In tale arresto, nel ribadire che tale 'classe' di elementi di natura dichiarativa non richiede, a fini di ottenere un risultato di prova, la necessaria compresenza di riscontri esterni (non essendo applicabile la particolare previsione di cui all'art. 192 co.3 cod.proc.pen.) si è tuttavia ribadita la assoluta necessità - con idonea motivazione - di verifica della credibilità soggettiva del dichiarante e della attendibilità intrinseca del suo racconto, verifica da realizzarsi in modo più penetrante e rigoroso rispetto a quella richiesta in sede di apprezzamento di affermazioni rese dal teste comune. Si tratta, pertanto, di un approdo interpretativo che, lungi dal poter essere considerato in termini di «disimpegno argomentativo», tende a rafforzare - nel quadro complessivo della tenuta logica della motivazione - l'onere di apprezzamento gobale degli indici rivelatori di tale attendibilità intrinseca, in mancanza dei quali non potrà dirsi raggiunta una effettiva consistenza probatoria della dichiarazione resa. Si tratta di un esame che nel caso di specie il giudice del merito finisce con il realizzare solo in riferimento alla condotta originariamente contestata e ritenuta insussistente (art.612 bis cod.pen.) ma che non trasporta - come è doveroso fare - sull'ipotesi meno grave di molestie, anch'essa fonte di penale responsabilità ed assistita dalle medesime garanzie metodologiche. 4.3 Circa tali aspetti va peraltro ricordato che il reato di cui all'art. 660 cod.pen. è configurabile non già in riferimento a qualsivoglia condotta che interferisca - sul piano oggettivo - nella altrui sfera di quiete personale ma si caratterizza per le sue modalità e sostegno psicologico in termini di petulanza (o altro biasimevole motivo) sicchè non solo va identificato in concreto un (v. Sez. I n. 12251 del 1986, rv 174192; Sez. I n. 13555 del 1998) contegno intollerabile e incivile verso la persona molestata, tale da determinarla a invocare aiuto (o un modo di agire arrogante e vessatorio, senza riguardo per la libertà o la quiete altrui) ma va altresì escluso che il singolo comportamento oggettivamente irriguardoso si inserisca in un contesto di reciprocità delle molestie (v. Sez. I n. 26303 del 2004, rv 228207; Sez. I n. 23262 del 2016, rv 267221). Anche tali aspetti - in diritte-vanno, pertanto, rimessi alla rinnovata valutazione in fatto del giudice del rinvio, data l'esistenza - nella vicenda in esame - di profili non congruamente esaminati nella decisione impugnata, per le carenze argomentative prima indicate.

5. L'annullamento per vizio motivazionale assorbe ogni ulteriore doglianza formulata al terzo e quarto motivo. 
P.Q.M. 
Annulla la sentenza impugnata e rinvia per nuovo giudizio al Tribunale di Firenze