SENTENZA Sul ricorso straordinario proposto nell'interesse di: CARPI Carlo, nato a Genova 1'8 aprile 1983 avverso sentenza n. 28214 del 6 marzo 2018. visti gli atti, il provvedimento impugnato ed il ricorso; udita la relazione della causa fatta dal consigliere dott. Vincenzo Tutinelli; sentite le conclusioni del Pubblico Ministero, nella persona del Sostituto Procuratore Generale dott. Sante Spinaci, che ha concluso per il rigetto del ricorso; sentito il difensore Avv. Sonia Tiberi del Foro di Roma, in sostituzione dell'Avv. Oliviero Mazza del Foro di Brescia, che ha concluso per l'accoglimento del ricorso RITENUTO IN FATTO

1. Con il provvedimento impugnato, la Corte di cassazione ha dichiarato inammissibile il ricorso presentato da CARPI Carlo avverso la sentenza della Corte di appello di Brescia che confermava la condanna per calunnia già pronunciata dal Tribunale di Brescia in relazione a plurime denunce in cui il ricorrente lamentava di essere vittima di una "associazione a delinquere" tra un giudice del Tribunale di Milano, il procuratore della Repubblica di Milano e un sostituto procuratore finalizzata ad archiviare un precedente esposto presentato dal CARPI nei confronti di altri magistrati del Tribunale di Torino e così condizionare un processo per calunnia e atti persecutori parallelamente pendente contro il ricorrente medesimo per calunnia e atti persecutori contro un magistrato di Genova.

2. Propone ricorso straordinario ex art. 625 bis cod proc pen lo stesso CARPI Carlo lamentando la presenza di un errore di fatto costituito dall'erronea affermazione circa lo svolgimento di indagini da parte dei soggetti denunciati sui fatti oggetto della denuncia, errore che avrebbe determinato l'erronea conclusione circa la responsabilità penale dell'imputato per il delitto di calunnia a lui ascritto CONSIDERATO IN DIRITTO

1. Il ricorso è inammissibile.

2. A fondamento della decisione, per quello che qui interessa, il fatto che nella richiesta di archiviazione "incriminata" il PM "aveva dato atto di tutti gli accertamenti compiuti dalla Procura di Torino (ivi compresi perquisizioni e accertamenti bancari) al fine di verificare l'infondatezza delle generiche affermazioni" del ricorrente e che "con motivazione congrua ed esente da vizi logici, la Corte d'appello ha, quindi, ritenuto che il Carpi - laureato in economia e dotato di approfondite conoscenze giuridiche - fosse assolutamente in grado di comprendere le motivazioni poste a base della richiesta di archiviazione e che, a fronte della archiviazione del procedimento aperto a Torino a seguito di denuncia del ricorrente, il predetto, consapevole della gravità della sua posizione in relazione ai reati consumati in danno del magistrato genovese che lo aveva denunciato per calunnia e atti persecutori, avesse voluto denunciare anche i magistrati milanesi - fra cui il G.i.p., prima ancora che intervenisse la sua decisione - ipotizzando una macchinazione ai suoi danni all'evidente fine di forzare l'ottenimento di un risultato a sé favorevole." Secondo tale precedente decisione risulta "di tutta evidenza che la valutazione soggettiva dell'imputato - il quale è giunto a denunciare il Procuratore della Repubblica di Milano ed altri magistrati per associazione a delinquere contro lo Stato, finalizzata, attraverso l'uso improprio del diritto, a rinviare a giudizio, assolvere o condannare con motivazioni false - sia fraudolenta e consapevolmente forzata ". Appare dunque evidente che le considerazioni su cui si fondava il provvedimento impugnato riguardano, da una parte, la mancanza di elementi che fornissero un minimo di riscontro alle accuse che risultavano essere state già state avanzate verso magistrati di altri due distretti (Genova e Torino) tanto da ipotizzare dimensioni del ritenuto complotto assolutamente esorbitanti la questione oggetto degli esposti e, dall'altra, la piena riconoscibilità da parte di una persona tra l'altro di competenze culturali e logiche qualificate del carattere improprio dell'uso della denuncia. In questo contesto, la presenza o meno di un errore sulla presenza di indagini (tra l'altro svolte in altro contesto) non acquista il carattere di decisività necessario per potere ritenere ammissibili il ricorso. Integra infatti errore di fatto ai sensi dell'art. 625 -bis cod. proc. pen. l'omessa considerazione delle conclusioni difensive, qualora le stesse appaiano decisive ai fini del giudizio di legittimità (Sez. 1, Sentenza n. 26697 del 23/05/2013 Rv. 255970 - 01). Non risulta dunque deducibile ai sensi dell'art. 625 bis cod. proc. pen. la mancata disamina di doglianze non decisive in quanto incompatibili con la struttura e con l'impianto della motivazione, risultando onere del ricorrente dimostrare che la doglianza era invece decisiva (Sez. 6, Sentenza n. 16287 del 10/02/2015 Rv. 263113 - 01). Alle suesposte considerazioni consegue la dichiarazione di inammissibilità del ricorso e, per il disposto dell'art. 616 c.p.p., la condanna del ricorrente al pagamento delle spese processuali nonché al versamento in favore della Cassa delle Ammende di una somma che, ritenuti e valutati i profili di colpa emergenti dal ricorso, si determina equitativamente in € 2.000,00 
P.Q.M. 
Dichiara inammissibile il ricorso e condanna il ricorrnete al pagamento delle spese processuali e della somma di euro duemila a favore della Cassa delle ammende Così deciso in Roma, il 6 febbraio 2019