SENTENZA Sul ricorso proposto da: 1) Cagnetta Massimiliano, nato il 09/09/1970; 2) Cataldo La Neve, nato il 15/10/1969; Avverso l'ordinanza emessa 1'11/05/2018 dal Tribunale del riesame di Taranto; Sentita la relazione svolta dal Consigliere dott. Alessandro Centonze; Sentite le conclusioni del Procuratore generale, in persona del dott. Mario Pinelli, che ha concluso per il rigetto dei ricorsi; Sentito per l'imputato Michele Cagnetta l'avv. Luigi Esposito; 

RILEVATO IN FATTO

1. Con l'ordinanza in epigrafe il Tribunale del riesame di Taranto, pronunciandosi sulle impugnazioni proposte da Massimiliano Cagnetta e Cataldo La Neve, confermava l'ordinanza di custodia cautelare in carcere emessa nei loro confronti dal G.I.P. del Tribunale di Taranto, per i reati di cui agli artt. 423, 424, 81, 110, 612-bis, 56, 629, commi primo e secondo, cod. pen., contestati ai capi D, E, F, commessi a Taranto nell'arco temporale compreso tra 1'08/03/2017 e il 18/04/2017. A La Neve, inoltre, si contestava la detenzione e il porto in luogo pubblico di un'arma comune da sparo, ascrittogli al capo G e commesso a Taranto tra il 13/04/2018 e il 18/04/2018. Si contestava, in particolare, ai ricorrenti di avere posto in essere le condotte illecite in contestazione allo scopo di vessare Daniele Nunziata e i suoi familiari, nel contesto dei deteriorati rapporti esistenti tra la famiglia Nunziata e la famiglia Stabile, in relazione ai quali risultavano contestati a Pietro Stabile le ipotesi delittuose di cui ai capi A, B, C, per cui si procede separatamente. Nei confronti di Daniele Nunziata, pertanto, venivano poste in essere le condotte delittuose oggetto di vaglio, che si inserivano in un'attività, reiterata nel tempo, contestatagli al capo F, finalizzata a coartare psichicamente la persona offesa, allo scopo di porre in essere atti persecutori nei confronti del suo nucleo familiare e, alternativamente, di costringerlo a versare a Pietro Stabile somme di denaro per fare cessare i comportamenti in questione, in conseguenza dei quali, già in passato, la vittima aveva corrisposto allo stesso Nunziata altre somme di denaro. In questa cornice, si inserivano i fatti di reato in contestazione, che si ritenevano dimostrati sulla base dei servizi di videosorveglianza attivati nei luoghi dove si erano verificati l'incendio e il danneggiamento incendiario di cui ai capi D ed E e delle conversazioni ambientali, captate tra il 12/04/2018 e il 17/04/2018, richiamate nelle pagine 6 e 7 dell'ordinanza impugnata, dalle quali ultime emergeva il collegamento tra Cagnetta, Stabile e La Neve e il coinvolgimento del ricorrente nelle vicende criminose nelle quali si inserivano gli episodi delittuosi in oggetto. Tali elementi indiziari, a loro volta, venivano correlati alle dichiarazioni rese dalle persone offese Daniele Nunziata e Mimma Balsano, che chiarivano il contesto vessatorio da cui traevano origine i fatti delittuose contestati al capo F, nei quali si ritenevano pienamente coinvolti, unitamente a Stabile, sia Cagnetta sia La Neve. Sulla scorta di tale ricostruzione degli accadimenti criminosi, si ritenevano sussistenti i gravi indizi di colpevolezza nei confronti di Massimiliano Cagnetta e Cataldo La Neve, che si reputavano coinvolti nelle attività vessatorie organizzate da Pietro Stabile, nel cui ampio contesto criminoso si inserivano i comportamenti illeciti eseguiti dai ricorrenti. Si riteneva, infine, la misura della custodia cautelare in carcere adeguata alle condotte illecite poste in essere dagli indagati, tenuto conto del pericolo di fuga e dell'elevata probabilità che potessero compiere ulteriori reati in danno dei componenti della famiglia Nunziata. Queste ragioni imponevano la conferma dell'ordinanza impugnata.

2. Avverso tale ordinanza Massimiliano Cagnetta e Cataldo La Neve ricorrevano per cassazione con atti separati

2.1. L'indagato Massimiliano Cagnetta, a mezzo dell'avv. Luigi Esposito, ricorreva per cassazione, deducendo due motivi di ricorso. Con il primo motivo di ricorso si deducevano violazione di legge e vizio di motivazione dell'ordinanza impugnata, conseguenti al fatto che il provvedimento impugnato risultava sprovvisto di un percorso argomentativo idoneo a spiegare le ragioni per le quali Massimiliano Cagnetta doveva ritenersi collegato a Pietro Stabile e Cataldo La Neve, in funzione della concretizzazione del progetto vessatorio oggetto di vaglio. Tali incertezze probatorie risultavano ulteriormente accentuate dalla formulazione del capo F, che, prefigurando condotte tra loro alternative, non consentiva di enucleare l'elemento soggettivo delle ipotesi delittuose ascritte a Cag netta. Si deduceva, al contempo, che le dichiarazioni rese da Daniele Nunziata e Mimma Balsano non consentivano di corroborare l'ipotesi accusatoria, atteso che le persone offese non indicavano Cagnetta come soggetto collegato a Stabile e La Neve né tale collegamento risultava altrimenti evincibile dagli elementi indiziari acquisiti. Si richiamavano, in proposito, le dichiarazioni rese nelle date del 19/03/2018 e del 23/03/2018, nelle quali Daniele Nunziata non faceva né direttamente né indirettamente riferimento al ricorrente, con la conseguenza che l'assunto accusatorio relativo ai pregressi rapporti tra Cagnetta, Stabile e La Neve appare congetturale. Con il secondo motivo di ricorso si deducevano violazione di vizio di motivazione dell'ordinanza impugnata, conseguenti al fatto che il Tribunale del riesame di Taranto si era soffermato sulle esigenze cautelari sottostanti all'ordinanza generica senza tenere conto delle emergenze indiziarie ed esprimendosi in termini assertivi sulla pericolosità sociale di Cagnetta, con la conseguenza che, in assenza di un'adeguata motivazione, non era possibile comprendere sulla base di quali elementi sintomatici si erano ritenuti sussistenti il pericolo di fuga e il pericolo di reiterazione dei reati.Ne discendeva che il Tribunale del riesame di Taranto aveva valutato le modalità di estrinsecazione dei fatti delittuosi contestati al ricorrente e la loro rilevanza sintomatica in modo apodittico, senza rispettare i canoni ermeneutici stabiliti dalla giurisprudenza di legittimità e richiamando in termini incongrui il compendio indiziario posto a fondamento del provvedimento cautelare genetico, nel valutare il quale occorreva tenere ulteriormente conto della condizione di incensuratezza dell'indagato. Tali argomentazioni venivano richiamate e ulteriormente ribadite nelle memorie difensive datate 14/09/2018, con le quali si evidenziavano le carenze indiziarie relative all'elemento soggettivo delle condotte vessatorie ed estorsive contestate a Cagnetta al capo F. Queste ragioni imponevano l'annullamento dell'ordinanza impugnata. 

2.2. L'indagato Cataldo La Neve, a mezzo dell'avv. Andrea Silvestre, ricorreva per cassazione, deducendo due motivi di ricorso. Con il primo motivo di ricorso si deducevano violazione di legge e vizio di motivazione dell'ordinanza impugnata, conseguenti al fatto che il provvedimento impugnato risultava sprovvisto di un percorso argomentativo idoneo a chiarire quali fossero gli elementi indiziari sulla base dei quali si riteneva Cataldo La Neve collegato a Pietro Stabile e Massimiliano Cagnetta, in funzione della concretizzazione del progetto criminoso, persecutorio ed estorsivo, posto in essere in danno di Daniele Nunziata e dei suoi familiari. Al contrario, l'esistenza di tali collegamenti risultava smentita dalle emergenze indiziarie, tenuto conto del fatto che non erano stati individuati i soggetti che avevano commesso i reati in concorso con Stabile e La Neve in epoca antecedente ai fatti in contestazione, cui ci si riferiva nel provvedimento impugnato, né erano emersi ulteriori comportamenti criminosi idonei a corroborare l'ipotesi accusatoria, relativamente al reato di cui al capo F. Con il secondo motivo di ricorso si deducevano violazione di vizio di motivazione dell'ordinanza impugnata, evidenziandosi che il Tribunale del riesame di Taranto si era soffermato sulle esigenze cautelari sottostanti all'ordinanza cautelare genetica in termini svincolati dalle emergenze indiziarie ed esprimendosi in termini assertivi sulla pericolosità sociale di La Neve. Ne discendeva che non era possibile comprendere sulla base di quali elementi sintomatici il Giudice del riesame tarantino aveva ritenuto sussistenti il pericolo di fuga e il pericolo di reiterazione dei reati di Le Neve, anche alla luce della condizione anagrafica dell'indagato, gravata da precedenti penali risalenti nel tempo. Queste ragioni imponevano l'annullamento dell'ordinanza impugnata.CONSIDERATO IN DIRITTO

1. I ricorsi proposti dagli imputati Massimiliano Cagnetta e Cataldo La Neve sono fondati nei termini di seguito indicati.

2. In via preliminare, occorre soffermarsi sull'imputazione elevata ai ricorrenti al capo F, su cui si concentravano le doglianze degli atti di impugnazione riguardanti il giudizio di gravità indiziaria formulato dal Tribunale del riesame di Taranto, incentrate sul fatto che la sua ambigua formulazione non consentiva di enucleare l'elemento soggettivo delle ipotesi delittuose di cui agli artt. 612-bis, 56, 629, commi primo e secondo, cod. pen., contestate, alternativamente, a Cagnetta e La Neve. Su tali profili censori, esposti dalle difese dei ricorrenti nel primo motivo dei rispettivi ricorsi, occorre soffermarsi preliminarmente, essendo indispensabile verificarne la fondatezza allo scopo di valutare la gravità del compendio indiziario acquisito nel corso delle indagini preliminari in riferimento al reato di cui al capo F. Osserva, in proposito, il Collegio che costituisce espressione di un orientamento ermeneutico consolidato quello secondo cui il capo di imputazione deve contenere, in termini specifici, i tratti essenziali del fatto di reato contestato, in modo da consentire un contraddittorio completo tra le parti e ,i1 pieno esercizio del diritto di difesa. La contestazione, inoltre, non deve essere riferita soltanto al capo di imputazione in senso stretto, ma anche a tutti quegli atti che, inseriti nel fascicolo processuale, pongono l'indagato nella condizione di conoscere in modo adeguato l'addebito dal quale ci si deve difendere (Sez. 2, n. 36438 del 21/07/2015, Bilotta, Rv, 264772; Sez. F, n. 43481 del 07/08/2012, Ecelestino, Rv. 253582). Ne discende che non è ravvisabile alcuna incertezza sull'imputazione, quando il fatto sia stato contestato nei suoi elementi strutturali e sostanziali, in modo da assicurare un contraddittorio idoneo a consentire all'imputato l'esercizio delle sue facoltà difensive. Non vi è, dunque, incertezza sui fatti descritti nell'imputazione quando la stessa contenga, con adeguata specificità, i tratti essenziali del fatto di reato contestato, in modo da permettere all'imputato di difendersi; mentre, non è necessaria un'indicazione dettagliata dell'oggetto della contestazione (Sez. 5, n. 6335 del 18/10/2013, dep. 2014, Morante, Rv. 258948; Sez. 2, n. 16817 del 27/03/2008, Muro, Rv. 239758). In questa cornice, deve rilevarsi che la formulazione del capo F non consente di enucleare in modo chiaro gli elementi, oggettivi e soggettivi, delle condotte persecutorie ed estorsive contestate a Cagnetta e La Neve, ai sensi degli artt. 612-bis, 56, 629, commi primo e secondo, cod. pen.Né tantomeno, nel provvedimento impugnato, si affrontava il problema preliminare dell'enucleazione delle finalità illecite sottese ai comportamenti criminosi contestati a Cagnetta e La Neve al capo F. Tali incertezze, invero, sono connaturate alla stessa formulazione dell'imputazione di cui al capo F, mediante il quale si contestava alternativamente a Cagnetta e La Neve di minacciare e molestare Daniele Nunziata e i suoi familiari allo scopo di «cagionar loro un grave stato di paura e di ingenerare un fondato timore per l'incolumità propria e dei prossimi congiunti, e/o da costringerli a modificare le proprie abitudini di vita [...]». Le condotte illecite dei ricorrenti, al contempo, apparivano finalizzate a coartare la volontà di Daniele Nunziata, per costringerlo «a rivolgersi allo Stabile e versare denaro per far cessare tali gravi condotte delittuose e/o per costringerlo a cambiare abitazione abbandonando il proprio appartamento, così tentando di procurarsi un ingiusto profitto con altrui danno [...]». La formulazione alternativa del capo F, dunque, in assenza di un percorso argomentativo finalizzato a distinguere le due ipotesi delittuose, sotto il profilo dell'elemento soggettivo, non consentiva di comprendere sulla base di quali elementi indiziari era possibile affermare l'esistenza degli scopi illeciti sottesi alle condotte contestate ai ricorrenti, tenuto conto del fatto che l'imputazione in questione non indicava in termini specifici siffatti, concomitanti, obiettivi criminosi. Queste incertezze, infine, appaiono ulteriormente accentuate dal fatto che l'ipotesi estorsiva di cui al capo F risulta ascritte a Cagnetta e La Neve in forma tentata, attraverso una formulazione che non sembra tenere conto del requisito dell'univocità degli atti indispensabile a configurare il delitto tentato, su cui il Giudice del riesame tarantino avrebbe dovuto soffermarsi analiticamente, alla luce della contestuale contestazione dei reati di cui agli artt. 612-bis, 56, 629, commi primo e secondo, cod. pen. Osserva il Collegio che l'univocità degli atti costituisce il presupposto indispensabile per ritenere una condotta delittuosa riconducibile all'alveo applicativo dell'art. 56 cod. pen., consentendo la configurazione di un tentativo punibile. Tutto questo risponde all'esigenza di ricostruire la volontà del soggetto attivo del reato rispetto all'aggressione del bene giuridico protetto dalla norma penale, conformemente a quanto statuito da questa Corte, secondo cui: «In tema di tentativo, il requisito dell'univocità degli atti va accertato ricostruendo, sulla base delle prove disponibili, la direzione teleologica della volontà dell'agente quale emerge dalle modalità di estrinsecazione concreta della sua azione, allo scopo di accertare quale sia stato il risultato da lui avuto di mira, sì da pervenire con il massimo grado di precisione possibile alla individuazione dello specifico bene giuridico aggredito e concretamente posto in pericolo» (Sez. 4, n. 7702 del 29/01/2007, Alasia, Rv. 236110; si veda, in senso sostanzialmente conforme, anche Sez. 1, n. 7938 del 03/02/1992, Lubrano di Ricco, Rv. 191241). Ne deriva che il requisito dell'univocità degli atti - sul quale il provvedimento impugnato, relativamente alla condotta estorsiva contestata al capo F, non si soffermava analiticamente né con riferimento alla posizione di Cagnetta né con riferimento alla posizione di La Neve - avrebbe dovuto essere accertato sulla base delle connotazioni concrete della condotta criminosa dell'agente, tenuto conto del fatto che gli atti posti in essere devono possedere, alla luce del contesto in cui sono inseriti e della dinamica dell'azione delittuosa, l'attitudine a rendere manifesto il proposito criminoso perseguito, desumibile sia dagli atti esecutivi sia da quelli preparatori (Sez. 2, n. 46776 del 20/11/2012, D'Angelo, Rv. 254106). Nel caso di specie, invero, la non equivocità degli atti, relativamente alla condotta estorsiva di cui al capo F, a prescindere dai profili indiziari di cui ci si occuperà nel paragrafo successivo, appare smentita dalla formulazione dell'imputazione, secondo la quale le condotte vessatorie erano, indistintamente o comunque alternativamente, dirette a ottenere il versamento delle somme di denaro da parte di Daniele Nunziata e l'abbandono da parte della sua famiglia dell'abitazione nella quale alloggiavano. Su questi profili valutativi, comuni a entrambi i ricorrenti e rilevanti ai fini della valutazione del primo motivo dei rispettivi atti di impugnazione, si impone un nuovo esame da parte del Tribunale del riesame di Taranto, che dovrà soffermarsi sulla qualificazione dei fatti delittuosi contestati a Cagnetta e La Neve al capo F, verificando al contempo la sussistenza del requisito dell'univocità degli atti, indispensabile ai fini della configurazione dell'ipotesi estorsiva contestata agli indagati in forma tentata.

3. Nella cornice descritta nel paragrafo precedente, occorre soffermarsi sul giudizio di gravità indiziaria espresso nel provvedimento impugnato nei confronti dei ricorrenti, nel valutare il quale occorre differenziare le posizioni di Massimiliano Cagnetta e Cataldo La Neve.

3.1. Prendendo le mosse dalla posizione di Massimiliano Cagnetta, deve rilevarsi che il provvedimento impugnato risulta sprovvisto di un percorso argomentativo idoneo a spiegare quali fossero gli elementi indiziari sulla base dei quali si riteneva il ricorrente collegato a Pietro Stabile, che veniva ritenuto l'organizzatore delle attività delittuose contestate al capo F. Osserva, in proposito, il Collegio che l'esistenza dei ritenuti collegamenti soggettivi non appare supportata dalle emergenze indiziarie richiamate nel provvedimento impugnato, tenuto conto del fatto che il Giudice del riesame tarantino non faceva chiarezza sulla natura dei rapporti esistenti tra il ricorrente e Stabile, risultando unicamente dimostrati i contatti personali esistenti tra l'indagato e La Neve. Il Tribunale del riesame di Taranto, invero, non chiariva se Cagnetta e Stabile intrattenevano rapporti tra loro, non consentendo di comprendere se gli stessi si conoscevano e quale fosse la natura delle loro, eventuali, frequentazioni, risultando unicamente dimostrando l'esistenza di contatti tra Cagnetta e La Neve. A tali considerazioni occorre aggiungere che Daniele Nunziata, negli atti istruttori ai quali veniva sottoposto, non faceva espressamente riferimento a Cagnetta, limitandosi a indicare Stabile quale autore o comunque quale mandante degli episodi intimidatori che si erano verificati nei suoi confronti nel biennio compreso tra il 2017 e il 2018. Tali dichiarazioni, del resto, apparivano convergenti con quelle rese dalla moglie di Nunziata, Mimma Balsano, che riconduceva gli episodi delittuosi di cui si controverte all'attività vessatoria posta in essere nei confronti della sua famiglia da Stabile, rispetto alla quale il ricorrente non viene coinvolto. Né è possibile attribuire rilievo, nella direzione prefigurata dal Tribunale del riesame di Taranto, alle captazioni richiamate nelle pagine 6 e 7 dell'ordinanza impugnata, dalle quali non sembra emergere alcun contatto, diretto o indiretto, tra Cagnetta e Stabile. Ne discende che, relativamente alla posizione di Massimiliano Cagnetta si impone un nuovo esame anche sotto il profilo della gravità indiziaria dei reati contestati al capo F, essendo indispensabile chiarire, attraverso un nuovo vaglio del compendio probatorio, quale fosse il rapporto esistente tra il ricorrente e Stabile, a quale epoca risalivano i loro, eventuali, contatti e quale fosse il ruolo svolto da La Neve nella gestione dei rapporti esistenti tra gli stessi soggetti, che dovrà essere rivalutato tenendo conto delle indicazioni ermeneutiche fornite nel paragrafo precedente. 

3.2. A conclusioni differenti, fermo restando quanto affermato nel paragrafo 2, cui si rinvia, deve giungersi in ordine al giudizio di gravità indiziaria espresso per le ipotesi delittuose ascritte all'indagato Cataldo Le Neve al capo F. Osserva, in proposito, il Collegio che, per La Neve, a differenza di quanto evidenziato a proposito di Cagnetta, le captazioni richiamate nelle pagine 6 e 7 dell'ordinanza impugnata, intercettate tra il 12/04/2018 e il 17/04/2018, possiedono una valenza indiziaria idonea a formulare un giudizio di gravità, atteso che da tali intercettazioni emergeva l'esistenza di contatti, personali e diretti, tra il ricorrente e Stabile.Si consideri che l'esistenza di tali contatti, finalizzati all'esecuzione del progetto criminoso in danno di Daniele Nunziata e dei suoi familiari, emerge dalla captazione n. 1223 del 16/04/2018, nel corso della quale Stabile e La Neve parlavano della presenza di un'autovettura delle forze dell'ordine che stazionava nei pressi dell'abitazione della famiglia Nunziata, evidenziando che, nonostante tale presenza, quanto programmato non poteva essere rinviato perché, come riferito dallo stesso La Neve, era necessario "farlo per forza". Né è possibile operare una reinterpretazione complessiva del contenuto di tale conversazione in sede di legittimità, sulla scorta di quanto tendenzialmente prospettato dalla parte ricorrente, essendo una tale operazione di ermeneutica processuale preclusa a questo Collegio, conformemente al seguente principio di diritto: «In materia di intercettazioni telefoniche, costituisce questione di fatto, rimessa all'esclusiva competenza del giudice di merito, l'interpretazione e la valutazione del contenuto delle conversazioni, il cui apprezzamento non può essere sindacato in sede di legittimità se non nei limiti della manifesta illogicità ed irragionevolezza della motivazione con cui esse sono recepite» (Sez. 2, n. 35181 del 22/05/2013, Vecchio, Rv. 257784; si veda, in senso sostanzialmente conforme, anche Sez. 6, n. 11794 dell'11/02/2013, Melfi, Rv. 254439). Sul punto, non si può non richiamare conclusivamente la giurisprudenza consolidata di questa Corte, secondo cui: «In tema di intercettazioni di conversazioni o comunicazioni, l'interpretazione del linguaggio adoperato dai soggetti intercettati, anche quando sia criptico o cifrato, costituisce questione di fatto, rimessa alla valutazione del giudice di merito, la quale, se risulta logica in relazione alle massime di esperienza utilizzate, si sottrae al sindacato di legittimità» (Sez. U, n. 22741 del 26/02/2015, Sebbar, Rv. 263715). Queste ragioni impongono di ribadire, ferme restando le considerazioni che si sono espresse nel paragrafo 2 in ordine alla formulazione dell'imputazione di cui al capo F, cui si deve ulteriormente rinviare, la gravità del compendio indiziario acquisito nel corso delle indagini preliminari nei confronti dell'indagato Cataldo La Neve. 4. Restano assorbite nelle doglianze oggetto di accoglimento le censure relative alla sussistenza delle esigenze cautelari legittimanti la conferma del provvedimento restrittivo genetico, che, postulando un vaglio completo della posizione cautelare dei ricorrenti e delle ipotesi delittuose contestate al capo F, non possono che essere rivalutate all'esito del nuovo esame demandato da questa Corte.5. Per queste ragioni, l'ordinanza impugnata deve essere annullata, limitatamente al reato di cui al capo F, contestato ai sensi degli artt. 612-bis, 56, 629, commi primo e secondo, cod. pen., con rinvio al Tribunale del riesame di Taranto per un nuovo esame, che dovrà essere eseguito nel rispetto dei principi di diritto che si sono enunciati. Consegue a tali statuizioni processuali, a cura della cancelleria, la trasmissione di copia del provvedimento al direttore dell'istituto penitenziario, ai sensi dell'art. 94, comma 1-ter, disp. att., cod. proc. pen. 
P.Q.M. 
Annulla l'ordinanza impugnata limitatamente al reato di cui al capo F (contestazione ai sensi degli artt. 612-bis e 56, 629, commi 1 e 2, c.p.) e rinvia per nuovo esame sul capo al Tribunale di Taranto competente ex art. 309 c.p.p.