SENTENZA sul ricorso proposto da: VIRGONE DAVIDE nato il 17/05/1976 a CALTANISSETTA avverso la sentenza del 26/10/2015 del TRIBUNALE di CALTANISSETTAvisti gli atti, il provvedimento impugnato e il ricorso udito in PUBBLICA UDIENZA del 09/06/2016, la relazione svolta dalConsigliere GERARDO SABEONE Udito il Procuratore Generale LUIGI ORSI che ha concluso   Avv.; RITENUTO IN FATTO

1. Il Tribunale di Caltanissetta, con sentenza del 26 ottobre 2015, ha confermato la sentenza del Giudice di pace di Caltanissetta del 18 maggio 2015 che aveva condannato Virgone Davide per i delitti di ingiurie e minacce in danno di Giardina Anna Maria.

2. Avverso tale sentenza ha proposto ricorso per cassazione l'imputato, a mezzo del proprio difensore, lamentando: a) una violazione della legge penale ed in particolare dell'articolo 649 cod.proc.pen., cioè del divieto del ne bis in idem, per essere lo stesso ricorrente imputato in altro processo per il delitto di atti persecutori, articolo 612 bis cod.pen., nascente dalla medesima querela ed avente ad oggetto i medesimi fatti; b) una ulteriore violazione di legge e cioè degli articoli 12 cod.proc.pen. e 6 e 7 del D. Lvo 2000/274 per avere il Giudice di pace deciso su fatti legati da connessione e per i quali era pendente procedimento davanti al Giudice superiore e cioè davanti al Tribunale monocratico.

CONSIDERATO IN DIRITTO

1. Giova premettere come, con il decreto legislativo 15 gennaio 2016 n. 7 sia intervenuta la depenalizzazione del delitto d'ingiurie, per cui in relazione a tale fattispecie deve pronunziarsi sentenza di annullamento senza rinvio perché il fatto non è previsto dalla legge come reato, con eliminazione della relativa pena di euro 750 di multa.

2. Per il resto, cioè per il residuo reato di minacce, il ricorso è inammissibile in quanto manifestamente infondati i relativi motivi.

3. Nessuna violazione del divieto del ne bis in idem si è realizzata, come correttamente affermato nell'impugnata decisione, posto che al di là delle ragioni giuridiche, correttamente esposte con riferimento alla pacifica giurisprudenza di questa Corte (v. la giurisprudenza citata dal Tribunale), quello che rileva è la logica impossibilità di affermare la violazione del principio espresso dall'articolo 649 cod.proc.pen. "divieto di un secondo giudizio" nel primo giudizio e cioè in quello per cui è stato proposto il presente ricorso.

4. Del pari pretestuoso è il secondo motivo, in quanto la connessione prevista dall'articolo 12 cod.proc.pen. riguarda reati commessi con una sola azione od omissione ovvero con più azioni od omissioni espressione del medesimo disegno criminoso. Gli articoli di legge relativi al giudizio avanti il Giudice di pace, a loro volta, fanno esclusivo riferimento a reati commessi con una sola azione od omissione (artt. 6 e 7 D. Lvo 2000/274). La connessione tra procedimenti di competenza del Giudice di pace e quelli di altro Giudice determina, ai sensi dell'art. 6 D.Lgs. 28 agosto 2000, n. 274, l'attribuzione della competenza per materia al Giudice superiore soltanto in caso di concorso formale di reati, dovendo escludersi l'operatività degli altri casi di connessione previsti dall'articolo 12 cod.proc.pen., in quanto la menzionata disposizione speciale prevale sulle norme generali del codice di procedura penale (v. Cass. Sez. I 19 marzo 2008 n. 14679). Nella specie, dalla lettura della sentenza impugnata si evince come il ricorrente sia imputato in altro e successivo procedimento per "tanti altri posteriori" fatti storici (v. pagina 4 della motivazione) per cui l'eventuale connessione, ai sensi dell'articolo 81 cod.pen., non può essere oggetto di valutazione nel presente giudizio di legittimità che non può riguardare l'esame del merito dei reati ascritti. A ciò si aggiunga come lo stesso ricorrente faccia, poi, riferimento "alla medesima azione od omissione" che nella realtà non è esistente per quanto affermato dal Giudice a quo. 
P.T.M. 
La Corte, annulla senza rinvio la sentenza impugnata limitatamente al reato di ingiuria perché il fatto non è previsto dalla legge come reato ed elimina la relativa pena di euro 750 di multa. Dichiara inammissibile nel resto il ricorso. Così deciso il 9 giugno 2016.