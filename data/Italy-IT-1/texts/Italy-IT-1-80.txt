SENTENZA sul ricorso proposto da: EUCHI WASILA BENT HASSEN BEN FZOUII nato il 04/12/1964 parte offesa nel procedimento EUCHI BECHIR nato il 04/10/1991 parte offesa nel procedimento ECHI FARMA nato il 15/02/1955 parte offesa nel procedimento ECHI MUSTAPHA nato il 23/03/1965 parte offesa nel procedimento ECHI DALILA nato il 02/12/1969 parte offesa nel procedimento ECHI HAMOUDA nato il 02/02/1973 parte offesa nel procedimento ECHI FAIZA nato il 23/03/1966 parte offesa nel procedimento ECHI ABDELHAMID nato il 03/07/1951 parte offesa nel procedimento EUCHI MEDI nato il 22/04/1985 parte offesa nel procedimento c/ INCORVAIA GASPARE nato il 21/06/1988 a LICATA avverso il decreto del 29/05/2017 del GIP TRIBUNALE di RAGUSA sentita la relazione svolta dal Consigliere MARIAROSARIA BRUNO; lette/sep.tte le conclusioni del PG 4-hz h(2_ (-144244-0 t:P Ze' 14COM.

RITENUTO IN FATTO

1. Con decreto del 29/05/2017, il G.I.P. presso il Tribunale dì Ragusa disponeva l'archiviazione del procedimento iscritto a carico di Incorvaia Gaspare per il reato di cui all'art. 589, comma 2, cod. pen., in danno dì Euchi Abdallah il quale decedeva per un sinistro stradale, in seguito allo scontro tra la bicicletta dallo stesso condotta e la vettura guidata da Incorvaia.

2. Avverso il decreto di archiviazione proponevano ricorso per Cassazione i prossimi congiunti del deceduto con unico atto ed a mezzo di difensore, nel quale deducevano: violazione dell'art. 408 comma 3-bis, cod. proc. pen.; violazione del contraddittorio ai sensi dell'art. 178, comma primo, lett. c) cod. proc. pen.; violazione dell'art. 90 cod. proc. pen., come modificato dal d.lgs. 15 dicembre 2015 n. 212. I ricorrenti lamentavano di non avere ricevuto notifica della richiesta di archiviazione del procedimento avanzata dal P.M. in data 12/4/2017, con conseguente lesione del diritto al contraddittorio, riconosciuto dall'art. 409 cod. proc. pen. L'omessa notifica della richiesta di archiviazione, invero, aveva impedito loro di proporre una tempestiva opposizione, essendo stata dichiarata inammissibile quella presentata innanzi al G.I.P. in data 24/7/2017. Si affermava nel ricorso che, ai sensi dell'art. 408, comma 3-bis, cod. proc. pen, il P.M. era, in ogni caso, tenuto a notificare la richiesta di archiviazione alle persone offese, quando si trattava di delitti commessi con violenza alla persona. Tale assunto troverebbe conforto nella pronuncia delle Sezioni Unite di questa Corte (Sez. U, n. 10959 del 29/01/2016, Rv. 265894), come interpretata da alcuni indirizzi delle sezioni semplici (Sez. 3, n. 24432 del 18/02/2016, Rv. 267151) che hanno affermato come, nei reati contro la persona, ai sensi dell'art. 408, comma 3- bis, cod. proc. pen., debba essere sempre effettuata la notifica dell'avviso della richiesta di archiviazione alle persone offese, a prescindere da ogni loro richiesta.

3. Il P.G. presso la Corte di Cassazione, rassegnando conclusioni scritte, chiedeva il rigetto del ricorso, osservando che: le persone offese dal reato non avevano previamente richiesto al P.M. di essere avvisate in caso di archiviazione; l'opposizione era stata proposta dopo l'emissione del decreto di archiviazione da parte del G.I.P.; nel caso in esame, non verrebbe in rilievo un delitto commesso con violenza alla persona ma un delitto colposo, estraneo all'ambito applicativo della previsione normativa di cui all'art. 408, comma 3-bis, cod. proc. pen. come si ricaverebbe dalla lettura dell'ampia motivazione della sentenza pronunciata dalle Sezioni Unite della Corte di Cassazione citata dai ricorrenti.

4. Con memoria scritta depositata innanzi alla Corte in data 14/12/2017, Incorvaia Gaspare, a mezzo di difensore, chiedeva il rigetto del ricorso.

CONSIDERATO IN DIRITTO

1. Il ricorso, come da conformi conclusioni scritte del P.G., deve essere rigettato.

2. E' dato pacifico ed incontrastato, nel caso in esame, che le persone offese non abbiano chiesto al P.M. di essere avvisate della eventuale richiesta di archiviazione del procedimento instauratosi per il reato di cui all'art. 589, comma 2, cod. pen. a carico di Incorvaia Gaspare. Pertanto, il P.M. non era tenuto a dare avviso della richiesta di archiviazione avanzata nel procedimento innanzi al G.I.P. alle persone offese.

3. L'interpretazione propugnata dai ricorrenti dell'art. 408, comma 3-bis, cod. proc. pen., introdotto dall'art. 2, comma 1, lett. g) del cl.l. 14 agosto 2013, n.93, convertito nella legge 15 ottobre 2013, n.119, non è condivisibile. La norma prevede che: "per i delitti commessi con violenza alla persona, l'avviso della richiesta di archiviazione è in ogni caso notificato, a cura del pubblico ministero, alla persona offesa". Sostengono i ricorrenti che il reato di omicidio colposo in conseguenza di sinistro stradale, rientri nelle ipotesi di reati commessi con violenza alla persona. L'assunto è infondato. La norma in esame, invero, fa riferimento ai soli delitti dolosi, discendendo tale interpretazione dalla lettura del contenuto della pronuncia delle Sezioni Unite di questa Corte (Sez. U, n. 10959 del 29/01/2016, Rv. 265894). In essa si stabilisce che la invocata disposizione di cui all'art. 408, comma 3-bis, cod. proc. pen., si applica ai reati di atti persecutori e di maltrattamenti in famiglia, previsti dagli artt. 612-bis e 572, cod. pen., in quanto l'espressione "violenza alla persona" deve essere intesa alla luce del concetto di "violenza di genere", risultante dalle pertinenti disposizioni di diritto internazionale recepite nel nostro ordinamento e di diritto comunitario. Pertanto, nella nozione di "violenza alla persona" deve intendersi ricompreso ogni atto intenzionale di violenza verso la persona, sia essa fisica che morale, restando esclusi i delitti colposi, per loro natura non intenzionali (così Sez. 4, n. 23137 del 30/01/2017, Rv. 270183). Inconferente è il richiamo alla massima (riportata nella nota a pag. 4 del ricorso) della sentenza di questa Corte, Sez. 3, n. 24432 del 18/02/2016, Rv. 267151. Ivi, si prospettava il caso del mancato avviso alla persona offesa della richiesta di archiviazione avanzata dal P.M., basata sull'infondatezza della notizia di reato, perché era stato ritenuto assente l'elemento della costrizione fisica in un episodio contestato di violenza sessuale. La Corte di Cassazione aveva precisato, nel caso citato, che essendo il delitto di cui all'art. 609-bis, cod. pen., connotato per definizione da violenza o minaccia alla persona, il P.M. avrebbe dovuto comunque avvisare la persona offesa della richiesta di archiviazione, poiché tale obbligo attiene alle forme del procedimento in relazione al titolo di reato per cui si procede, a prescindere dall'uso effettivo della violenza o della minaccia nel caso concreto. Pertanto, il riferimento a tale pronuncia, guardando al contenuto di essa, non avvalora la interpretazione prospetatta dai ricorrenti.

4. Sul tema, non ignora, la Corte, l'esistenza di altra pronuncia, di opposto orientamento, in base alla quale l'art. 408, comma 3-bis, cod. pen., troverebbe applicazione anche nel caso di omicidio colposo. Si è invero affermato, in una recente sentenza di questa Sezione, che non risulta scríminante, ai fini dell'applicazione dell'art. 408, comma 3-bis, cod. pen., la natura dolosa o colposa della violenza esercitata sulla persona (così in motivazione, Sez. 4, n. 40765 del 19/4/2017). Deve tuttavia rilevarsi come tale affermazione, non possa trovare seguito in questo ambito, sia perché contenuta nella motivazione della sentenza citata come obiter dictum, sia perché espressa con riferimento ad un caso non assimilabile a quello in esame in cui la persona offesa aveva avanzato comunque richiesta di essere avvisata ai sensi dell'art. 408 cod. proc. pen. 4

. Deve infine rilevarsi, come il richiamo alla violazione dell'art. 90, cod. proc. pen., solo accennato e non esplicitato dalla difesa dei ricorrenti, non risulti appropriato. Invero, tale norma si riferisce ai diritti e facoltà della persona offesa in ogni stato e grado del procedimento. Non si comprende, né la difesa lo chiarisce, quale interferenza spieghi la norma citata sull'istituto previsto dall'art. 408 comma 3-bis, cod. proc. pen. e con la interpretazione proposta dai ricorrenti di tale norma. 

7. Al rigetto del ricorso, segue la condanna dei ricorrenti al pagamento delle spese processuali. 
P.Q.M. 
Rigetta i ricorsi e condanna i ricorrenti al pagamento delle spese processuali. Così deciso in Roma