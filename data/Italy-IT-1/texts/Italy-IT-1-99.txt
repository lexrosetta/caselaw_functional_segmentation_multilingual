SENTENZA
sul ricorso proposto da
Magnani Susy, nata a Varese il 15/06/1971
avverso la sentenza del 24/04/2017 della Corte di appello di Milano
visti gli atti, il provvedimento impugnato e il ricorso;
udita la relazione svolta dal consigliere Francesco Centofanti;
udito il Pubblico Ministero, in persona del Sostituto Procuratore generale Franca Zacco, che ha chiesto dichiararsi inammissibile il ricorso;
Corte di Cassazione - copia non ufficiale
 RITENUTO IN FATTO

1. Con la sentenza in epigrafe la Corte di appello di Milano confermava quella emessa il 23 ottobre 2014, a seguito di rito abbreviato, dal G.u.p. del locale Tribunale, il quale, per quel che rileva in questa sede:
- aveva dichiarato Susy Magnani colpevole, da sola o in concorso con terzi, di plurime condotte di incendio, consumato o tentato, lesione personale, ingiuria e minaccia, ai danni di svariate persone offese, tra cui Mario Nazzareno Rossignoli e Alessandro Agrini (delitti commessi nel periodo agosto-settembre 2011);
- aveva ritenuto le sole condotte di ingiuria e minaccia, ai danni delle persone offese sopra citate, assorbite nel delitto di atti persecutori (art. 612-bis cod. pen.) nei confronti delle medesime, per cui l'imputata era stata già irrevocabilmente giudicata in separata sede;
- aveva riconosciuto a carico dell'imputata la contestata recidiva e negato le attenuanti generiche.

2. Ricorre l'imputata per cassazione, tramite il difensore di fiducia, sulla base di tre motivi, che denunciano tutti l'erronea applicazione di legge penale, ai sensi dell'art. 606, comma 1, lett. b), cod. proc. pen.
Con il primo motivo la ricorrente si duole del mancato riconoscimento del bis in idem, ai sensi dell'art. 649 del codice di rito, quanto ai delitti di incendio consumato di cui al capo 1) della rubrica ai danni di Rossignoli, di lesione personale di cui al capo 4) ai danni di Agrini e di incendio tentato di cui al capo 5) ai danni ancora di Rossignoli, e rispetto alla intervenuta condanna per atti persecutori nei confronti delle medesime persone offese.
Il delitto ex art. 612-bis cod. pen. avrebbe natura di reato complesso, realizzabile mediante una pluralità di condotte, non preventivamente individuabili, dal cui novero non potrebbero essere aprioristicamente escluse né la lesione personalf né l'incendio. E, nella specie, la condotta persecutoria, già giudicata, comprenderebbe le medesime condotte materiali già contestate nei predetti capi 1), 4) e 5).
Con il secondo e terzo motivo la ricorrente censura, rispettivamente, l'intervenuta applicazione della recidiva, illegittimamente correlata ai soli precedenti penali, senza alcuna argomentazione sul perché tali precedenti, in rapporto al commesso reato, fossero in concreto espressivi di più accentuata colpevolezza o di maggiore capacità a delinquere, così da giustificare l'aumento di pena; nonché il diniego delle attenuanti generiche, e comunque la dosimetria
Corte di Cassazione - copia non ufficial della pena, illegittimamente operati senza adeguata esplicitazione delle ragioni poste a fondamento della scelta giudiziale discrezionale.

CONSIDERATO IN DIRITTO



1. Il primo motivo di ricorso non è fondato.

2. Ai fini della preclusione connessa al principio del «ne bis in idem» processuale, l'identità del fatto sussiste solo quando si registri la sostanziale corrispondenza storico-naturalistica delle manifestazioni criminose, da considerare in tutti i loro elementi costitutivi sulla base della triade condotta- nesso causale-evento (non essendo sufficiente la generica identità della sola condotta) e con riguardo alle circostanze di tempo, di luogo e di persona (Sez. U, n. 34655 del 28/06/2005, Donati, Rv. 231799-01; Sez. 3, n. 21994 del 01/02/2018, Pigozzi, Rv. 273220-01; Sez. 4, n. 12175 del 03/11/2016, Bardogna, Rv. 270387-01).
L'idem factum non coincide con l'idem legale, e può sussistere pur a fronte di una pluralità di reati avvinti da concorso formale, a patto tuttavia che si riscontri la coincidenza dei suindicati elementi, assunti nella loro dimensione empirica (Corte cost. n. 200 del 2016).
Ciò posto, una siffatta coincidenza è in radice da escludere nel rapporto tra l'incendio, consumato o tentato che sia, ovvero le lesioni, da un lato, e il delitto di atti persecutori dall'altro, posto che le manifestazioni fenomeniche, che integrano le figure delittuose di cui agli artt. 423 e 582 cod. pen., eccedono l'ambito materiale del reato di cui all'art. 612-bis cod. pen., dando luogo ad eventi naturalisticamente diversi.
Il delitto di atti persecutori è un reato abituale, a struttura causale e non di mera condotta, che si caratterizza per la produzione di un evento di «danno» (l'alterazione delle abitudini di vita della vittima o il perdurante e grave stato di ansia o di paura), ovvero di «pericolo» (il fondato timore per l'incolumità propria o di un prossimo congiunto o di persona alla vittima legata da relazione affettiva), indotti dalla reiterazione di condotte moleste o minatorie (Sez. 3, n. 9222 del 16/01/2015, G., Rv. 262517-01; Sez. 3, n. 23485 del 07/03/2014, U., Rv. 260083-01; Sez. 5, n. 29872 del 19/05/2011, L., Rv. 250399-01). Esso invece non comprende strutturalmente, tra gli eventi costitutivi, né la lesione dell'altrui integrità fisica (Sez. 5, n. 10051 del 19/01/2017, B., Rv. 269456-01), né tanto meno l'incendio della cosa propria e altrui.
Simili accadimenti possono nel caso concreto aver concorso, sul piano della condotta, a «colorare» l'agire persecutorio, rafforzandone la forza intimidatrice, e a tale scopo essi sono stati evocati nell'imputazione ex art. 612-bis cod. pen., di seguito investita dal giudicato. Resta il decisivo rilievo che, a livello di fatto storico, comprensivo dell'elemento rappresentato dall'evento, essi non posseggono la conformazione identitaria propria del delitto di atti persecutori, sicché va palesemente esclusa la «medesimezza» del fatto ai fini dell'applicazione dell'art. 649 cod. proc. pen.

3. Manifestamente logica e congrua appare, poi, la motivazione della sentenza impugnata, sia con riguardo all'avvenuto riconoscimento della recidiva, avendo la Corte territoriale valorizzato gli esistenti precedenti penali nella corretta chiave sintomatica dell'ingravescente pericolosità dell'imputata, sia in punto di diniego delle attenuanti generiche e individualizzazione del trattamento sanzionatorio, operati sulla base di argomentazioni specifiche, riferite alla progressione delle condotte, all'intensità del dolo, al particolare allarme sociale e alla pluralità delle persone offese.
Le doglianze sul punto, contenute nei connessi motivi secondo e terzo, appaiono meramente reiterative di profili adeguatamente scrutinati e definiti dalla sentenza impugnata, costituendo ciò ragione d'inammissibilità dei motivi medesimi.

4. Il ricorso è conclusivamente respinto.
A ciò segue, ai sensi dell'art. 616 cod. proc. pen., la condanna della ricorrente al pagamento delle spese processuali.
P.Q.M.
Rigetta il ricorso e condanna la ricorrente al pagamento delle spese processuali.
Così deciso il 25/09/2018