SENTENZA sul ricorso proposto da 1.1 F.T. nata a (omissis) quale parte offesa nel procedimento nei confronti di 2. S.D.B.C.S.F. nato a (omissis) 3. I.A. nata a (omissis) avverso l'ordinanza del 06/05/2014 del Giudice per le indagini preliminari presso il Tribunale di Trento visti gli atti, il provvedimento impugnato, il ricorso e la memoria depositata per gli indagati; udita la relazione svolta dal Consigliere Carlo Zaza; lette le richieste del Pubblico Ministero, in persona del Sostituto Procuratore generale Maria Giuseppina Fodaroni, che ha concluso per l'inammissibilità del ricorso con riguardo all'archiviazione per i reati di cui agli artt. 612-bis e 697 cod. pen., e per la trasmissione degli atti al Giudice per le indagini preliminari presso il Tribunale di Trento per quanto di ulteriore competenza; 1 

OSCURATA RITENUTO IN FATTO

1. Con il provvedimento impugnato, a seguito di richiesta del pubblico ministero, di opposizione della persona offesa e della conseguente udienza camerale, veniva disposta l'archiviazione del procedimento nei confronti di S.D.B.C.F.S. e I.A. per il reato di cui all'art. 612 -bis cod. pen., denunciato come commesso in danno di F.T.

2. La persona offesa ricorrente deduce violazione di legge e vizio di motivazione: 

2.1. sulla ritenuta riferibilità del procedimento al solo reato di atti persecutori; la denuncia presentata dalla M avrebbe espressamente individuato anche i reati di cui agli artt. 393, 581, 582, 610 e 697 cod. pen., e una precedente richiesta di archiviazione presentata dal pubblico ministero, respinta con ordinanza dispositiva di integrazione di indagini in data 03/12/2013, avrebbe fatto riferimento anche a tali reati, in ordine ai quali veniva peraltro disposta l'attività integrativa; con il provvedimento impugnato si sarebbe conseguentemente omesso di ordinare la formulazione dell'imputazione per i reati in esame, e comunque di valutare la ravvisabilità, nei fatti denunciati come atti persecutori, dei diversi reati di cui agli artt. 594 e 612 cod. pen.; 

2.2. sulla ritenuta insussistenza del reato di atti persecutori; non sarebbero state valutate le risultanze della consulenza tecnica e dei documenti medici, e non si sarebbe tenuto conto dell'espletamento solo parziale delle indagini disposte con la precedente ordinanza dello stesso giudice.

3. Per gli indagati è stata depositata memoria a sostegno della richieste di declaratoria di inammissibilità del ricorso.

CONSIDERATO IN DIRITTO

1. I motivi dedotti sulla ritenuta riferibilità del procedimento al solo reato di atti persecutori sono fondati. Nello stesso provvedimento impugnato si dava atto che la denuncia presentata dalla persona offesa riguardava anche reati diversi da quello di atti persecutori. Contrariamente, peraltro, a quanto ulteriormente affermato nel provvedimento, ed in conformità a quanto invece addotto dalla ricorrente, la precedente richiesta di archiviazione risulta formulata non solo per il reato di cui all'art. 612-bis cod. pen., ma anche per quelli di ingiuria, minaccia e violenza privata, che erano pertanto oggetto dell'attività integrativa di indagine disposta 2 OSCURATA con il rigetto di quella richiesta; non senza considerare la possibilità, adombrata nel ricorso, di ravvisare detti reati nei fatti denunciati, una volta esclusa la riconducibilità degli stessi al reato di atti persecutori. Tanto premesso, il riferimento della richiesta di archiviazione, accolta con il provvedimento impugnato, al solo reato di cui all'art. 612-bis cod. pen., non consentiva al Giudice per le indagini preliminari di omettere di pronunciarsi sugli altri reati denunciati. Secondo i principi stabiliti da questa Corte (Sez. U, n. 4319 del 8/11/2013, L., Rv. 257786), se indubbiamente esorbita dai poteri del giudice, investito della richiesta di archiviazione, una disposizione coattiva di imputazione per reati diversi da quelli considerati in tale richiesta, rientra invece fra detti poteri quello di ordinare l'iscrizione, nel registro di cui all'art. 335 cod. proc. pen., di reati diversi, ravvisabili nei fatti trattati nel procedimento. Il mancato esercizio di questo potere, con riguardo ai reati diversi da quello di atti persecutori, denunciati o comunque individuabili residualmente in esito all'esclusione della sussistenza di quest'ultimo, integra un profilo di abnormità del provvedimento impugnato, in quanto estraneo al sistema e produttivo di stasi processuale, nel momento in cui nessuna determinazione veniva adottata con riguardo a fatti specificamente denunciati, in ordine ai quali la sollecitazione all'esercizio dell'azione penale rimaneva inevasa. La sostanziale deduzione dell'abnormità del provvedimento rende il ricorso ammissibile sul punto, rimanendone superati i limiti di ricorribilità invocati nella memoria presentata per gli indagati, di cui si dirà a proposito degli altri motivi. Il provvedimento deve pertanto essere annullato per questo aspetto con rinvio al Tribunale di Trento; ciò con la precisazione che, come opportunamente osservato dal Procuratore generale, la rilevata omissione non riguarda l'ulteriore reato di cui all'art. 697 cod. pen., in ordine al quale la ricorrente non era legittimata all'opposizione alla richiesta di archiviazione, non rivestendo la qualifica di persona offesa di detto reato.

2. Sono invece inammissibili i motivi dedotti sulla ritenuta insussistenza del reato di atti persecutori. Il ricorso, in quanto articolato sul punto in valutazioni sulle risultanze probatorie, risulta proposto al di fuori dei motivi consentiti, concernenti unicamente, ai sensi della disposizione di cui all'art. 409, comma sesto, cod. proc. pen. ed al relativo rinvio ai casi di nullità di cui all'art. 127, comma quinto, cod. proc. pen., eventuali violazioni del contraddittorio (Sez. 2, n. 29936 del 04/07/2013, Loffredo, Rv. 256660; Sez. 1, n. 9440 del 03/02/2010, Di Vincenzo, Rv. 246779; Sez. 6, n. 3016 del 28/09/1999, Mezzaroma, Rv. 215272; Sez. 5, n. 6131 del 13/11/1998, dep. 1999, Villa, Rv. 212509). 3 
PQM
Annulla il provvedimento impugnato con rinvio al Tribunale di Trento in ordine ad eventuali ulteriori reati oltre a quelli oggetto di archiviazione. Dichiara inammissibile nel resto il ricorso. Dispone l'oscuramento dei dati. Così deciso il 12/05/2015