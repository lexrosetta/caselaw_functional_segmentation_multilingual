SENTENZA sul ricorso proposto da: RUGGIERO ANGELO GABRIELE nato a ROCCAROMANA il 20/10/1965 avverso la sentenza del 10/11/2017 della CORTE APPELLO di NAPOLIvisti gli atti, il provvedimento impugnato e il ricorso; udita la relazione svolta dal Consigliere DOMENICO FIORDALISI; udito il Pubblico Ministero, in persona del Sostituto Procuratore LUIGI BIRRITTERI che ha concluso chiedendo Il PG conclude per l'inammissibilità del ricorso. udito il difensore L'Avv. Alfredo Gaito, sostituto processuale dell'Avv. Marzia Scarpelli difensore delle parti civili costituite Ruggiero Conny e Ruggiero Pietro in qualità di eredi di Tino Maria, deposita in udienza conclusioni e nota spese e insiste per l'inamnnissibilità o per il rigetto del ricorso con conseguente condanna al pagamento delle ulteriori spese sostenute nel presente grado di giudizio. L'Avv. Michele Mozzi difensore di Ruggiero Angelo Gabriele, giusta nomina che deposita in udienza unitamente alla revoca del precedente difensore Avv. Gianluca Tretola, conclude per l'accoglimento del ricorso.

RITENUTO IN FATTO

1. Ruggiero Angelo Gabriele ricorre avverso la sentenza emessa dalla Corte d'appello di Napoli in data 10 novembre 2017, con la quale è stata confermata la sentenza del G.i.p. del Tribunale di Santa Maria Capua Vetere del 9 novembre 2016 di condanna alla pena di anni otto, mesi quattro di reclusione per il delitto di tentato omicidio della moglie Tino Maria (artt. 56, 61 n. 5 e 575 cod. pen. in relazione agli artt. 576 n. 5.1 e 577 comma 2 cod. pen.) perché, non accettando la fine della relazione coniugale, dopo aver sottoposto la moglie ad atti persecutori, in esecuzione dell'intenzione più volte manifestata di volerla uccidere, approfittando dell'orario notturno, si introduceva arbitrariamente nell'abitazione ove la stessa viveva, sorprendendola al telefono con il nuovo compagno e colpendola con numerose coltellate tanto da cagionarle 28 ferite da taglio, di cui sette al torace e 14 all'addome, così compiendo atti idonei diretti in modo non equivoco a cagionare la morte della moglie, evento non verificatosi per il pronto intervento dei soccorritori allertati dal compagno che aveva assistito telefonicamente all'aggressione. In particolare, i giudici hanno evidenziato che Ruggiero aveva tentato anche di soffocare il coniuge e che, con le mani ancora insanguinate, si era subito costituito ai Carabinieri, dichiarando di aver ammazzato la moglie; inoltre, hanno ritenuto che sussistesse l'aggravante di cui all'articolo 576 primo comma, n. 5.1 cod. pen., in quanto il fatto veniva commesso dall'autore del delitto di stalking di cui all'articolo 612-bis codice penale nei confronti della medesima persona offesa, nonostante la stessa avesse per tale delitto rimesso la querela, così come Sez. 1, n. 4133 del 15/12/2015 (dep 2016), Baghouri, RV 267430 aveva affermato in tema di omicidio. 2.1. Denuncia il ricorrente violazione degli articoli 56 e 575 codice penale, nonché vizio di motivazione, perché i giudici di merito avevano omesso di prendere in esame il motivo di appello inerente l'insussistenza degli estremi del delitto tentato, stante l'assenza dell'idoneità e dell'univocità degli atti posti in essere, per i quali andava riconosciuto il delitto di lesioni e non quello di omicidio, anche per l'assenza dell'elemento psicologico del dolo, motivato essenzialmente sulla base delle pregresse minacce di morte, alle quali era seguita la condotta contestata. Ruggiero lamenta, altresì, che il giudice di merito non avrebbe potuto svolgere un'indagine ricognitiva a ritroso, ripescando comportamenti tenuti in altre occasioni e poi concludere che, durante la commissione del delitto, il dolo era quello richiesto dal delitto di omicidio.La valutazione dell'elemento psicologico del reato, invece, andava svolto in concreto, spiegando le ragioni per le quali da quello specifico comportamento si sarebbe dovuto inferire la prova di una determinata volontà delittuosa; inoltre, la motivazione dei giudici di merito si sarebbe posta in contrasto con l'assenza di premeditazione, così come fa stessa era già stata esclusa nella sentenza di primo grado. 

2.2. Col secondo motivo, deduce il ricorrente violazione degli articoli 62-bis e 133 cod. pen. in ordine al diniego delle circostanze attenuanti generiche, avendo i giudici trascurato completamente í requisiti di cui all'articolo 133 codice penale e minimizzato la sua incensuratezza.

CONSIDERATO IN DIRITTO

1. Ritiene la Corte che il ricorso sia manifestamente infondato e come tale vada dichiarato inammissibile. 2.1. Nel delitto tentato, caratterizzato dalla punibilità di atti che - per definizione - non hanno raggiunto lo scopo perseguito dagli agenti e tipizzato dal legislatore nella norma incriminatrice di parte speciale è - da sempre - questione delicata quella della individuazione in fatto della idoneità (da valutarsi ex ante ed in concreto, secondo la prospettiva dell'agente) e della univocità (direzione della condotta verso 'quello' scopo previsto dalla norma di parte speciale) dell'azione posta in essere. Nella vicenda in esame, i giudici di merito in modo ineccepibile hanno argomentato il loro convincimento sull'esistenza dell'idoneità e della univocità degli atti compiuti dall'imputato per il numero dei colpi inferti ai fianchi ed al torace della vittima, immobilizzata nei movimenti delle gambe col peso del corpo dell'imputato, e per la pressione sul volto del cuscino volta al suo soffocamento. La ritenuta sussistenza del dolo intenzionale, in forma quindi, più intensa di quello diretto e alternativo del primo giudice assorbe sia la questione della mancata qualificazione in lesioni sia quella della capacità di penetrazione del coltello usato; infatti, per come hanno spiegato i giudici di merito a pag. 5 della sentenza impugnata, pochi giorni dopo le denunce presentate dalla moglie in data 3 e 14 giugno 2016, nella notte tra il 17 e il 18 giugno 2016, l'imputato poneva in essere un'azione lesiva con un numero talmente elevato (28) di fendenti contro la vittima, che le ferite prodotte avrebbero certamente potuto cagionare l'evento morte, secondo te regole di comune esperienza.Allo stesso modo, nella sentenza impugnata viene altresì svolto un giudizio completo sotto ogni profilo circa la sussistenza in concreto del dolo diretto di omicidio idoneo a integrare la fattispecie del tentativo del delitto. Il dolo, infatti, è fenomeno interiore (di rappresentazione e volontà della condotta causativa dell'evento preso di mira) che si ricostruisce necessariamente in via indiziaria, attraverso la valorizzazione di «indicatori fattuali» capaci di sostenere l'opzione ricostruttiva di sussistenza e di qualificazione, come ribadito da Sez. U., n. 38343 del 29.4.2014, - ove si afferma che le difficoltà connesse alla dimostrazione di un dato «così poco estrinseco» come l'atteggiamento interiore non possono dar luogo a schemi presuntivi, ma postulano l'adozione di un ragionamento indiziario di particolare complessità «dovendosi inferire fatti interni o spirituali attraverso un procedimento che parte dall' id quod plerumque accidit e considera le circostanze esteriori, caratteristiche del caso concreto, che normalmente costituiscono l'espressione o accompagnano o sono comunque collegate agli stati psichici.» La riconoscibilità del tentativo punibile richiede, pertanto, la logica e coerente individuazione di 'segni esteriori' della condotta che, in rapporto alle circostanze del caso concreto, siano idonei da un lato a consentire (attraverso una catena inferenziale solida) la deduzione in punto di idoneità, dall'altro a svelare la reale intenzione perseguita dall'agente. I segni esteriori di cui si parla hanno sovente valenza biunivoca, posto che lo stesso elemento psicologico, per la sua particolare essenza di atteggiamento interiore, e fatta salva l'ipotesi di ammissione da parte dell'interessato, richiede necessariamente un percorso dimostrativo di tipo indiziario, anch'esso basato sulla valorizzazione di antecedenti causali e/o di particolari modalità della condotta manifestatasi (tra le molte, Sez. 2, n. 3957 del 17.2.1993, rv 193919, nonché, di recente, Sez. 1, n. 31449 del 14.2.2012, ric. Spaccarotella) . In definitiva, la sentenza impugnata evidenziando specifici aspetti della condotta tenuta dall'imputato, quali il numero elevato dei colpi di coltello inferti in parti vitali della vittima e le parole pronunciate dall'imputato e riferite dal teste «stavolta ti ho uccisa», ha assolto in modo completo all'onere motivazionale in ordine alla ricorrenza dell'elemento psicologico del reato contestato. 

2.2. Anche sul diniego delle circostanze generiche e sul trattamento sanzionatorio la motivazione dei giudici di merito è congrua, avendo fatto riferimento alle efferate modalità della condotta dell'imputato e al comportamento ante delictum reiteratamente denunciato dalla moglie, al punto di giustificare la subvalenza del suo stato di incensuratezza. Le attenuanti generiche, infatti, non possono essere intese come oggetto di benevola e discrezionale "concessione" del giudice, ma come il riconoscimento di situazioni oggettive e soggettive non contemplate specificamente, non comprese cioè tra le circostanze da valutare ai sensi dell'art. 133 cod. pen., che presentano tuttavia connotazioni tanto rilevanti e speciali da esigere una più incisiva, particolare considerazione ai fini della quantificazione della pena. In sostanza, la concessione delle attenuanti generiche deve essere fondata sull'accertamento di situazioni idonee a giustificare un trattamento di speciale benevolenza in favore dell'imputato; ne consegue che, quando la relativa richiesta non specifica gli elementi e le circostanze che, sottoposte alla valutazione del giudice, possano convincerlo della fondatezza e legittimità dell'istanza, l'onere di motivazione del diniego dell'attenuante è soddisfatto con il solo richiamo alla ritenuta assenza negli atti di elementi positivi su cui fondare il riconoscimento del beneficio (Sez. 2, n. 30228 del 05/06/2014, Vernucci, Rv. 260054).

3. Alla dichiarazione di inammissibilità del ricorso consegue di diritto la condanna del ricorrente al pagamento delle spese processuali delle parti civili costituite, nella misura che si reputa equo liquidare come in dispositivo, in ragione dell'attività difensiva svolta dal difensore nel presente grado di giudizio e della nota spese prodotta. Inoltre, in mancanza di elementi atti ad escludere la colpa nella determinazione della causa di inammissibilità, l'imputato va condannato al versamento a favore della cassa delle ammende di una sanzione pecuniaria, che pare congruo determinare in euro 3000,00, ai sensi dell'art. 616 cod. proc. pen. 

P.Q.M. 

Dichiara inammissibile il ricorso e condanna il ricorrente al pagamento delle spese processuali e della somma di euro 3000 in favore della cassa delle ammende, nonché alla rifusione delle spese sostenute nel presente grado dalle parti civili Ruggiero Conny e Ruggiero Pietro, che liquida in complessivi euro duemila trecento, oltre spese generali nella misura del quindici per cento, CPA e IVA. Così deciso il 05/03/2019