SENTENZA sul ricorso presentato da: , nato a (omissis) avverso la sentenza del 23/6/2014 della Corte d'appello di Palermo; visti gli atti, il provvedimento impugnato ed il ricorso; udita la relazione svolta dal Consigliere Dott. Luca Pistorelli; udito il Pubblico Ministero in persona del Sostituto Procuratore generale Dott. Enrico Delehaye, che ha concluso per l'inammissibilità del ricorso.

RITENUTO IN FATTO

1.Con la sentenza impugnata la Corte d'appello di Palermo ha confermato la condanna di C.S. per il reato di atti persecutori commessi ai danni della nipote. OSCURATA

2. Avverso la sentenza ricorre personalmente l'imputato deducendo difetto di motivazione in relazione alla sussistenza dell'evento tipico del reato e alle ragioni del mancato riconoscimento delle attenuanti generiche.

CONSIDERATO IN DIRITTO

1.Il ricorso è inammissibile. 

2. Con riguardo all'evento del reato la Corte territoriale ha fornito adeguata e logica motivazione per dimostrare, in coerenza con le risultanze processuali, come i comportamenti -gravemente molesti e minacciosi posti in essere dall'imputato (culminati almeno in una occasione in una aggressione fisica e in un'altra nell'esplosione di colpi di pistola a fini intimidatori) abbiano determinato nella nipote persona offesa uno stato psicologico riconducibile a quello tipizzato dall'art. 612-bis c.p., costringendola altresì ad auto segregarsi in casa, modificando in tal modo le proprie abitudini di vita. Con tale apparato giustificativo il ricorrente non si è sostanzialmente confrontato, replicando in realtà doglianze rivolte con il gravame di merito alla pronunzia di primo grado e comunque lamentando in maniera manifestamente infondata un vizio inesistente. 

3. Analoghe conclusioni devono essere rassegnate con riguardo al secondo motivo di ricorso, atteso che anche con riguardo ai motivi che non hanno consentito il riconoscimento delle attenuanti generiche la sentenza ha logicamente argomentato dall'intrinseca gravità dei fatti per cui è intervenuta condanna e dai numerosi precedenti da cui l'imputato risulta gravato, facendo corretta applicazione dei principi costantemente ribaditi da questa Corte in ordine ai parametri cui deve corrispondere la motivazione sul diniego delle menzionati attenuanti, dovendosi ritenere in tal senso che questa debba limitarsi a far emergere in misura sufficiente la sua valutazione circa l'adeguamento della pena alla gravità effettiva del reato ed alla personalità del reo, anche quindi limitandosi a prendere in esame, tra gli elementi indicati dall'art. 133 c.p., quello che ritiene prevalente ed atto a determinare o meno il riconoscimento del beneficio, come per l'appunto avvenuto nel caso di specie (Sez. 6 n. 41365 del 28 ottobre 2010, Straface, rv 248737; Sez. 2, n. 3609 del 18 gennaio 2011, Sermone e altri, Rv. 249163). 

4. Alla declaratoria di inammissibilità del ricorso consegue ai sensi dell'art. 616 c.p.p. la condanna del ricorrente al pagamento delle spese processuali e al versamento della somma, ritenuta congrua, di euro mille alla cassa delle ammende. OSCURATA 

Dichiara inammissibile il ricorso e condanna il ricorrente al pagamento delle spese processuali e della somma di euro 1.000 in favore della Cassa delle Ammende. In caso di diffusione del presente provvedimento omettere le generalità e gli altri dati identificativi a norma dell'art. 52 del d. Igs. n. 196 del 2003 in quanto imposto dalla legge.