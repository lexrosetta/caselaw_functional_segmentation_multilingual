SENTENZA sul ricorso proposto da: GIARMOLEO DOMENICO nato il 18/10/1971 a MONZA parte offesa nel procedimento nei confronti di GREGO LINDA nata a Palermo il 14/07/1979 SOTTILE SALVO nato a Palermo il 31/01/1973 avverso l'ordinanza del 08/07/2016 del Giudice delle indagini preliminari del Tribunale di Monza sentita la relazione svolta dal Consigliere BARBARA CALASELICE; letta la requisitoria del Sostituto Procuratore generale RITENUTO IN FATTO

1. Il Giudice per le indagini preliminari del Tribunale di Monza, con ordinanza del 8 luglio 2016 (c.c. 1 ottobre 2015), decidendo sull'opposizione proposta dalla persona offesa, nel procedimento a carico di Linda Greco e Salvo Sottile a scioglimento della riserva assunta all'udienza fissata a seguito di opposizione, ha disposto l'archiviazione nei confronti degli indagati.

2. Avverso l'indicato provvedimento ha proposto tempestivo ricorso per cassazione la parte offesa Domenico Giarmoleo, tramite il difensore di fiducia, avv. Maurizio Bono, con il quale viene dedotta la nullità dell'ordinanza in relazione all'art. 127, comma 5, cod. proc. pen. e 111 Cost., nonché la carenza di motivazione. 

2.1. Deduce il ricorrente che la motivazione si fonda su un dato, quello dell'avvenuta condanna a carico del Giarmoleo, relativa a fatti previsti e puniti ai sensi dell'art. 612-bis cod. pen., per i quali, già alla data del provvedimento di archiviazione, il predetto era stato assolto perché il fatto non sussiste, con pronuncia intervenuta il 15 luglio 2015, quindi prima della decisione adottata. 

2.2. Lamenta il ricorrente che anche il provvedimento di archiviazione necessita di una valida motivazione, a pena di nullità ex art. 111 Cost., mentre nella specie l'archiviazione disposta fonda su elementi del tutto inconferenti perché il Giudice per le indagini preliminari ritiene le dichiarazioni dell'intervista rilasciate dalla Grieco al giornalista televisivo Salvo Sottile e poi diffuse, collegate a denuncia che aveva condotto alla condanna dell'odierna parte offesa, circostanza non corrispondente al vero. 

2.3. Assume in definitiva il ricorrente che l'inesistenza della condanna rende inesistente anche la motivazione e quindi nulla, ai sensi dell'art. 111 Cost., 127, 606 lett. c) e, comma 2 lett e), cod. proc. pen. l'adottata ordinanza. 3. Il Procuratore generale nella requisitoria scritta chiede l'annullamento dell'ordinanza, reputata totalmente carente di motivazione e quindi, in sostanza, intervenuta senza l'esame degli atti del procedimento e dei documenti posti a base della denuncia della parte lesa.

4. Salvo Sottile ha fatto pervenire in data 24 ottobre 2017, memoria difensiva nella quale espone che, nella specie, non è stato violato il contraddittorio, tenuto conto che si lamenta un travisamento del fatto ad opera del Giudice per le indagini preliminari o una carenza di motivazione, come rileva il Procuratore generale nella requisitoria, vizi comunque non censurabili in sede di legittimità.

CONSIDERATO IN DIRITTO

1. Il ricorso deve essere dichiarato inammissibile posto che devolve a questa Corte censure diverse da quelle consentite in sede di legittimità, tenuto conto della natura del provvedimento impugnato.

2. Secondo il prevalente indirizzo della Corte regolatrice, cui aderisce il collegio in questa sede, è consentito il ricorso per cassazione avverso il provvedimento di archiviazione, soltanto in caso di inosservanza delle regole poste a garanzia del contraddittorio, con la conseguenza che è inammissibile il ricorso proposto per violazione del contraddittorio cd. sostanziale, con cui si deduca un vizio di motivazione in relazione alla configurabilità del reato prospettato, ovvero di altro reato, nonché alla necessità di investigazioni suppletive. E' stato, inoltre, osservato che il giudice resta libero di motivare il proprio convincimento, anche prescindendo dalle valutazioni dell'organo titolare dell'accusa e da quelle esposte dalla persona offesa in sede di opposizione (Sez. 7, ordinanza n. 28532 del 18/05/2017, P.O. in proc. Recano, Rv. 270469; Sez. 6, n. 23048 del 04/04/2017, P.O. in proc. Magliola, Rv. 270488; Sez. 5, n. 14564 del 07/03/2017, P.O. in proc. Cavallari, Rv. 269720; Sez. 4, n. 51557 del 16/11/2016, Ricci, RV. 268343, Sez. 4, n. 52119 del 14/11/2016, Ignoti, Rv. 261681). 2.

1. Inoltre è stato osservato, secondo un argomento che va senz'altro condiviso, che l'art. 111, comma 7, Cost. prevede il ricorso per cassazione per violazione di legge, soltanto nel caso di sentenze e provvedimenti in tema di libertà personale, mentre per i restanti provvedimenti giurisdizionali il controllo di legittimità non è imposto dalla Costituzione, restando riservato al legislatore ordinario di consentirlo solo nei casi tassativamente previsti (come per il caso di cui all'art. 409, comma 6, cod. proc. pen.). 

2.2. Detto indirizzo prevalente risulta senz'altro condivisibile, tenuto conto della tassatività dei mezzi di impugnazione e delle nullità, principio che, nel caso dell'ordinanza di archiviazione, si desume dal dato testuale di cui all'art. 409, comma 6, cod. proc. pen. Detta norma nel legittimare il ricorso per cassazione avverso l'ordinanza di archiviazione, ne limita, infatti, l'operatività alle violazioni di cui ai commi 1, 3 e 4 del medesimo articolo, escludendo, dunque, qualsiasi impugnazione che si riferisca al merito della decisione. 

2.3. Del resto detta conclusione scaturisce dalla medesima natura dell'archiviazione, provvedimento soltanto interlocutorio, destinato ad esercitare un controllo di legalità sull'esercizio dell'azione penale, piuttosto che ad accertare nel merito l'imputazione. Di qui i poteri limitati che si attribuiscono alla parte lesa, sempre e comunque tutelata dalla prevista possibilità di sollecitare la riapertura delle indagini e dalla facoltà di esercitare i propri diritti in sede civile. 

2.4. Ciò posto si osserva che nella specie il ricorrente lamenta vizi che non ineriscono il contraddittorio formale, che risulta regolare, mentre si deduce una carenza che attiene alla motivazione del provvedimento la quale, secondo il ricorrente, si baserebbe su un dato risultato errato. E' sottolineato infatti, che viene indicata come condanna la pronuncia di assoluzione intervenuta nei confronti del Giarmoleo, sulla base della denuncia della Grieco che aveva rilasciato l'intervista televisiva al Sottile, sugli stessi temi oggetto di querela dalla quale era scaturito il procedimento penale. 

2.5. In ogni caso si osserva che, al di là del provvedimento di assoluzione citato dal giudice per le indagini preliminari ed erroneamente indicato come provvedimento di condanna, l'archiviazione fonda anche sulle medesime considerazioni svolte dall'organo della pubblica accusa richiedente l'archiviazione, richiamate per relationem nell'ordinanza impugnata, secondo il quale (cfr. richiesta di archiviazione) alla data della richiesta (10 aprile 2015) non emergevano elementi lesivi della reputazione della parte lesa, tenuto conto della pendenza - in quel momento - di procedimento penale per atti persecutori, proprio ai danni dell'indagata Grieco. Detto elemento di fatto risulta, peraltro, preso in esame dal giudice per le indagini preliminari il quale, anzi, ha valutato anche il dato temporale della pubblicazione dell'intervista rispetto al momento dell'audizione della Grieco nel corso del procedimento a carico del Giarmoleo, valorizzato nell'opposizione all'archiviazione, considerandolo quale opzione del tutto indipendente dalla volontà della indagata. Si osserva inoltre che la motivazione dell'archiviazione fonda, in sostanza, sulla circostanza che il narrato raccolto nell'intervista televisiva sarebbe stato una mera replica di quanto già esposto all'Autorità giudiziaria dalla Grieco, con una narrazione che, in ogni caso, come reputato dall'organo della pubblica accusa richiedente l'archiviazione, aveva condotto all'instaurazione del procedimento penale pendente a carico del Giarmoleo (poi concluso, come sottolineato dall'opponente, con assoluzione piena dell'imputato). 

3. Alla luce delle considerazioni sin qui svolte il ricorso proposto è manifestamente infondato e deve essere dichiarato inammissibile. 

4. Deriva dalla pronuncia la condanna del ricorrente al pagamento delle spese del procedimento, ex art. 616 cod. proc. pen. Ravvisandosi profili di colpa nella determinazione della causa di inammissibilità, la condanna alle spese deve essere accompagnata da quella al pagamento in favore della cassa delle ammende di una somma che si ritiene equo determinare in euro 2.000,00. 
PQM 
Dichiara inammissibile il ricorso e condanna il ricorrente al pagamento delle spese del procedimento e della somma di euro 2.000,00 a favore della Cassa della cassa delle ammende