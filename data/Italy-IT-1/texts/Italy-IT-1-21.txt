SENTENZA sul ricorso proposto da: GIACOBBE PAOLO, nato a MESSINA il 31/07/1991 avverso l'ordinanza del 05/09/2019 del TRIB. LIBERTA' di MESSINA udita la relazione svolta dal Consigliere GAETANO DI GIURO; sentite le conclusioni del PG KATE TASSONE, che ha chiesto di dichiararsi l'inammissibilità del ricorso. udito il difensore presente, avvocato MONTALI FRANCESCO, che ha chiesto l'accoglimento del ricorso.

RITENUTO IN FATTO

1. Con l'ordinanza in epigrafe indicata il Tribunale del riesame di Messina ha confermato l'ordinanza del Giudice per le indagini preliminari del Tribunale di Messina, che applicava a Paolo Giacobbe la misura degli arresti domiciliari in quanto gravemente indiziato del delitto di atti persecutori nei confronti di Claudia Pino e della fattispecie di cui agli artt. 4 e 7 I. n. 895 del 1967. L'ordinanza impugnata, in sintonia con l'ordinanza genetica, rileva come le emergenze investigative offrano un consistente quadro indiziario in ordine ai delitti per i quali è stata applicata la misura cautelare e come sussista un pericolo di reiterazione di reati della stessa specie di quelli per cui si procede, in relazione al quale risulta adeguata la misura coercitiva degli arresti domiciliari.

2. Avverso la summenzionata ordinanza ha proposto ricorso per cassazione Giacobbe, tramite il proprio difensore, deducendo violazione di legge e vizio di motivazione. Il difensore si duole che siano state poste alla base della decisione in via esclusiva le dichiarazioni rese dalla persona offesa nell'atto di querela, senza approfondirne, come era dovuto, la credibilità soggettiva nonché l'attendibilità intrinseca del racconto, ma limitandosi all'esaltazione di detto racconto e dell'indicazione da parte della dichiarante di tre persone che avrebbero potuto fungere con le proprie dichiarazioni da riscontro alla sua narrazione, riscontrata, altresì, quanto al riferito episodio di minaccia con pistola, già dal rinvenimento di armi nella disponibilità di Giacobbe, e a minimizzare le circostanze dedotte dalla difesa, con argomentazioni meramente congetturali. Lamenta la difesa: - che sia stata esclusa l'ipotesi da essa prospettata di meri litigi e malintesi tra fidanzati, ben lungi dalla previsione di cui all'art. 612-bis cod. pen.; - che sia stata trascurata la mancata rivelazione in querela del ruolo di spicco rivestito dalla persona offesa nel campo delle arti marziali, circostanza questa che renderebbe poco verosimile che la Pino abbia unilateralmente subito tutte le violente aggressioni denunciate; - che il Tribunale del riesame liquidi frettolosamente l'omessa refertazione delle presumibili lesioni, trascurando però che le lesioni che la Pino avrebbe subito per le aggressioni ricevute il 16 luglio 2019 e il 18 luglio 2019 non si sarebbero verificate in un tempo in cui il rapporto era ancora in corso; - che quanto ai nominativi delle persone indicate dalla persona offesa come in grado di riscontrarne le dichiarazioni trascura detto Tribunale che gli stessi avrebbero assistito all'episodio, privo di data, dei calci e pugni su tutto il suo corpo da parte di Giacobbe, e che solo la Spadaro avrebbe assistito all'episodio del 17.7.19; - che il medesimo Tribunale trascura la conoscenza della Pino della detenzione di armi da parte di Giacobbe e l'assoluta inverosimiglianza dell'episodio di minaccia con la pistola, sia perché, considerata tale conoscenza, non sarebbe stato necessario per Giacobbe portare fuori dell'abitazione la pistola per minacciare la donna di colpirla con la stessa, sia per l'assenza di testimoni da indicare in relazione ad esso, sia per l'incompatibilità di tale minaccia con il successivo comportamento della donna, che, per come da lei affermato, avrebbe raggiunto in un locale, subito dopo la minaccia, le amiche. Ci si duole, infine, che sia stato ravvisato il pericolo di reiterazione nonostante l'incensuratezza di Giacobbe ed il sequestro delle armi nella disponibilità dell'indagato unitamente a quelle detenute dal padre nella medesima ubicazione; e che si sia giunti ad un provvedimento restrittivo notevolmente lesivo della libertà del destinatario. La difesa insiste, alla luce di tali motivi, per l'annullamento dell'ordinanza impugnata.

CONSIDERATO IN DIRITTO

1. Il ricorso è inammissibile, sia perché manifestamente infondato sia perché invita, sotto lo schermo della violazione di legge e del vizio di motivazione, ad una rivalutazione di elementi fattuali preclusa in questa sede. E ciò con riguardo tanto alla gravità indiziaria quanto alle esigenze cautelari giustificative della misura, a fronte di un iter argomentativo scevro da vizi logici e giuridici. L'ordinanza impugnata, invero, quanto al profilo della gravità indiziaria, sottolinea come la Pino abbia offerto una descrizione dettagliata dei singoli momenti della condotta delittuosa di Giacobbe, dall'episodio di violenza successivo di appena due mesi all'inizio della relazione sentimentale intrapresa dalla suddetta con quest'ultimo a febbraio 2018 agli ultimi del 17-18 luglio 2019, indicando "elementi di contorno circa le date, i luoghi e gli orari in cui essi si sarebbero verificati", da rendere inverosimile che gli stessi costituiscano frutto di una sua fantasiosa elaborazione, sorretta da intento calunniatorio. E come, a sostegno del giudizio di attendibilità della suddetta, risulti significativo il dato che la stessa, contestualmente alla proposizione della querela, abbia fornito agli operanti i nomi di tre amici che avevano assistito ai fatti narrati ed i relativi numeri di telefono cellulare, offrendo così la possibilità alla P.g. di riscontrare immediatamente le sue dichiarazioni. Rileva detta ordinanza come, diversamente dalle deduzioni difensive, il fatto che Giacobbe abbia voluto interrompere la relazione con la ragazza non riconduca i suoi comportamenti nei confronti della suddetta a comuni, insanabili litigi, che avrebbero messo in crisi la relazione, e come non rilevino ai fini della ricostruzione del fatto la circostanza che la Pino abbia tenuto nascosto di essere campionessa di karate, dato non pertinente rispetto agli episodi circostanziati dalla stessa descritti, e l'assenza di certificazioni mediche a fronte delle descritte aggressioni, dato non determinante, posto che secondo la comune esperienza non sempre la vittima di aggressioni fisiche fa ricorso alle cure mediche, soprattutto in costanza di rapporto. Sottolinea l'ordinanza impugnata come da riscontro alla querela della Pino, in cui la stessa, tra le molteplici vessazioni, denuncia un episodio di minaccia con arma, e comunque alla sua attendibilità, abbia funto il rinvenimento di armi regolarmente denunciate nella disponibilità di Giacobbe, titolare di porto di fucile per uso nella caccia, potendosi pertanto ritenere integrato il giudizio di gravità indiziaria in ordine al porto ingiustificato di arma. Conclude, inoltre, col ritenere le condotte denunciate dalla Pino integranti gli estremi oggettivi e soggettivi del delitto di cui all'art. 612 bis cod. pen. in quanto idonee per la loro oggettiva gravità oltre che per ripetitività, insistenza e petulanza, ad ingenerare nella persona offesa un perdurante e grave stato d'ansia o di paura, o un fondato timore per la propria incolumità. Passando alla valutazione delle esigenze cautelari, l'ordinanza in esame, ritiene effettivo il pericolo di reiterazione dei reati in oggetto, per la ripetitività delle condotte, perpetrate sino ad epoca recentissima, considerata unitamente alla loro natura ossessiva, e per la personalità di Giacobbe, che a dispetto del suo stato di incensuratezza ha dimostrato una spregiudicata propensione a delinquere, non esitando a minacciare la persona offesa con la pistola. Considera, infine, fronteggiabile detto pericolo solo con la misura degli arresti domiciliari che, precludendo la libertà di movimento di Giacobbe ed impedendo qualsiasi tipo di contatto tra la persona offesa e l'indagato, è l'unica idonea a garantire l'incolumità fisica e morale della suddetta. Tali essendo le argomentazioni del Tribunale del riesame, è evidente come siano manifestamente infondate le doglianze, nei termini sopra specificati, a) circa la valorizzazione del racconto della persona offesa, senza un approfondimento della sua credibilità intrinseca ed estrinseca (quando, con riguardo alla prima, l'ordinanza fa leva sulla minuziosità e la precisione del narrato, e, con riguardo alla seconda, sui vari riscontri, la cui individuazione neppure sarebbe stata necessaria trattandosi di persona offesa, come da ultimo ribadito da Sez. 1, n. 44633 del 21/09/2018, M, Rv. 273981, secondo cui in tema di misure cautelari personali, le dichiarazioni accusatorie della persona offesa possono integrare i gravi indizi di colpevolezza richiesti per l'applicazione della misura, senza necessità di acquisire riscontri oggettivi esterni al fine della valutazione di attendibilità estrinseca), b) circa l'esclusione dell'ipotesi alternativa dei meri litigi e malintesi tra fidanzati, c) circa l'omessa valutazione della mancata rivelazione da parte della Pino del fatto di essere campionessa nelle arti marziali, ai fini della credibilità intrinseca del suo racconto, d) circa l'omessa valorizzazione, allo stesso fine, della mancata refertazione delle lesioni, pur essendo state le aggressioni riferite a Giacobbe poste in essere anche a rapporto finito, e) circa la valenza relativa dei riscontri, e) circa l'individuazione del pericolo di reiterazione di reati della stessa specie nonostante l'incensuratezza ed il sequestro delle armi anche nella disponibilità del padre dell'indagato, f) circa la natura particolarmente afflittiva e limitativa della libertà personale della misura applicata all'indagato. Ed è altrettanto evidente come le stesse non individuino una violazione di legge ovvero un vizio motivazionale, ma mirino unicamente a ribadire la lettura alternativa degli elementi fattuali proposta in sede di riesame ed in quella sede respinta con argomentazioni scevre da vizi logici e giuridici.

2. All'inammissibilità consegue, ai sensi dell'art. 616 c.p.p., la condanna di Giacobbe al pagamento delle spese processuali e al pagamento di una somma che si ritiene equo determinare in euro tremila a favore della Cassa delle ammende, non ricorrendo le condizioni previste dalla sentenza della Corte Costituzionale n. 186 del 13 giugno 2000. P. Q. M. 
Dichiara inammissibile il ricorso e condanna il ricorrente al pagamento delle spese processuali