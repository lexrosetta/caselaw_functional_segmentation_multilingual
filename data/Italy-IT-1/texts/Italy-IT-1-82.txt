SENTENZA sui ricorsi proposti da: PROCURATORE GENERALE PRESSO CORTE D'APPELLO DI MILANO nel procedimento a carico di: CRISOPULLI MICHELE nato a DESIO il 31/10/1970 RUGOLO LUIGI nato a NAPOLI il 12/05/1972 DE MARTINO GIUSEPPE nato a CASTELLAMMARE DI STABIA il 03/05/1956 nel procedimento a carico di questi ultimi ilLi I j FWZ,k c-\\MA '. MOLTENI BEATRICE MOLTENI SOFIA BADAN ANTONIA MOLTENI FEDERICO MOLTENI ROMEO MOLTENI ALCE° ENRICO avverso la sentenza del 14/03/2018 della CORTE ASSISE APPELLO di MILANOvisti gli atti, il provvedimento impugnato e il ricorso; udita la relazione svolta dal Consigliere RAFFAELLO MAGI; udito il Pubblico Ministero, in persona del Sostituto Procuratore MARILIA DI NARDO che ha concluso chiedendo Il Proc. Gen. conclude in accoglimento del ricorso del PG : per l'annullamento con rinvio al giudice di merito quanto al riconoscimento del vizio parziale di mente in riferimento al Crisopulli; per i ricorsi di Crisopulli conclude per il rigetto del ricorso; per Rugolo e De Martino inammissibilità in subordine rigetto; udito il difensore Uditi i difensori per le parti civili: avv. Giovanni Ceola in difesa di Molteni Beatrice e Sofia chiede l'inammissibilità in subordine il rigetto dei ricorsi come da conclusioni che deposita unitamente a nota spese. avv. Daniela Figini in difesa di Badan Antonia e Molteni Federico chiede l'inammissibilità o il rigetto dei ricorsi come da conclusioni che deposita con nota spese. Per i ricorrenti: avv. Veronica Zanotti in difesa di De Martino Giuseppe si riporta ai motivi di ricorso di cui ne chiede l'accoglimento. avv. Carlo Basilico in difesa di Rugolo Luigi insiste per l'accoglimento dei motivi di ricorso. avv. Romana Perin difensore di Crisopulli Michele si riporta integralmente ai motivi principali di ricorso nonchè ai motivi nuovi di cui ne chiede l'accoglimento.

RITENUTO IN FATTO

1. Le due decisioni di merito hanno preso in esame le contestazioni operate dalla pubblica accusa nei confronti di Rugolo Luigi, De Martino Giuseppe e Crisopulli Michele, nell'ambito di un procedimento che ha visto coinvolti anche altri soggetti (si tratta di Rho Daniela, Brivio Alberto e Scovazzo Vincenzo) separatamente giudicati. In particolare, la posizione dei tre imputati - oggi ricorrenti - è stata definita in primo grado con il rito abbreviato (per il De Martino non su tutte le imputazioni, avendo limitato costui la domanda ai reati diversi da quello di omicidio) con sentenza emessa dal GUP del Tribunale di Como in data 14 aprile 2017. 1.1 Con tale decisione è stata affermata la penale responsabilità dei tre imputati nel modo che segue : a) Rugolo Luigi in riferimento ai capi contrassegnati dalle lettere A (art. 612 bis cod.pen. in danno di Molteni Alfio dal luglio 2014 sino al 14 ottobre 2015, giorno dell'omicidio) - B (art. 368 cod.pen. per fatto del maggio 2015) - C (art. 423 cod.pen. per fatto avvenuto il 27 maggio del 2015) - D (art. 424 e 614 cod.pen. per fatto avvenuto il 18 giugno 2015) - E/F (episodio del 26 luglio 2015 con esplosione di 8 colpi di arma da fuoco verso una finestra dell'abitazione del Molteni, rubricato sub art. 635 cod.pen. e violazione legge armi) - G/H/I (omicidio aggravato, porto abusivo di arma comune da sparo, rapina, fatti avvenuti in Carugo il 14 ottobre del 2015) con condanna alla pena di anni 19 di reclusione, previo riconoscimento del vincolo della continuazione e delle circostanze attenuanti generiche equivalenti alle ritenute aggravanti, nonchè operata la diminuzione per la scelta del rito; b) Crisopulli Michele in riferimento ai capi G/H/I (omicidio aggravato, porto abusivo di arma comune da sparo, rapina, fatti avvenuti in Carugo il 14 ottobre del 2015), K (furto aggravato, fatto del 9 ottobre 2015), L (art. 424 cod.pen. per fatto avvenuto il 14 ottobre 2015), M (art. 73 dpr n.309 del 1990 per fatti avvenuti tra il gennaio e febbraio del 2016, con riconoscimento ipotesi di cui al co.5), con condanna alla pena di anni 18 e mesi 8 di reclusione, previo riconoscimento del vincolo della continuazione e delle circostanze attenuanti generiche equivalenti alle ritenute aggravanti, nonchè operata la diminuzione per la scelta del rito; c) De Martino Giuseppe in riferimento ai capi A (art. 612 bis cod.pen. in danno di Molteni Alfio dal luglio 2014 sino al 14 ottobre 2015, giorno dell'omicidio) - B (art. 368 cod.pen. per fatto del maggio 2015) - C (art. 423 cod.pen. per fatto avvenuto il 27 maggio del 2015) - D (art. 424 e 614 cod.pen. per fatto avvenuto il 18 giugno 2015), con condanna, riconosciuta la sola continuazione ed applicata la diminuente del rito, alla pena di anni 7 di reclusione.

2. La decisione di secondo grado, emessa dalla Corte di Assise d'Appello di Milano in data 14 marzo 2018, sostanzialmente confermativa, operava le diversificazioni che seguono :a) assoluzione di Rugolo Luigi dal reato di rapina di cui al capo I per non aver commesso il fatto, al contempo confermando la pena finale in quella di anni diciannove di reclusione (viene rilevato un errore di calcolo nella decisione di primo grado); b) riconoscimento della attenuante del vizio parziale di mente in favore di Crisopulli Michele, con rideterminazione della pena in quella di anni 14 e mesi 8 di reclusione; c) riconoscimento al De Martino Giuseppe delle circostanze attenuanti generiche equivalenti alle aggravanti, con rideterminazione della pena in quella di anni 4 e mesi 8 di reclusione. Ad esclusione del capo I per il Rugolo, risultano dunque confermate le statuizioni in punto di responsabilità. 2.1 Per quanto riguarda la ricostruzione dei fatti - ed in particolare del fatto di maggiore gravità, rappresentato dall'omicidio avvenuto in data 14 ottobre 2015, va in sintesi ricordato che : - l'intera vicenda si inquadra nell'ambito di un conflitto insorto in sede di separazione giudiziale tra la vittima Alfio Molteni e la ex coniuge Daniela Rho, ritenuto la fonte delle persecuzioni attuate nei confronti del Molteni sin dal periodo estivo dell'anno 2014, culminate nell'azione omicidiaria dell'ottobre del 2015 ; - in particolare, secondo i contenuti delle decisioni di merito, la Rho ed il suo compagno Brivio avrebbero deliberato e di volta in volta ordinato a Rugolo Luigi il compimento degli atti intimidatori; a sua volta Rugolo Luigi si sarebbe servito in fase esecutiva della collaborazione, per la maggior parte degli episodi, di De Martino Giuseppe, Scovazzo Vincenzo e, per l'episodio più grave, anche di quella di Crisopulli Michele. Si sarebbe in tal modo determinata una catena di coinvolgimenti soggettivi, tutti ritenuti - in rapporto alle fonti di conoscenza - con natura concorsuale piena ai sensi dell'art. 110 del codice penale, fermo restando che in riferimento a taluni episodi specifici vi sono esecutori in parte diversi. 2.2 Per quanto riguarda l'episodio delittuoso di maggiore gravità - l'omicidio di cui al capo G , il cui esame è qui limitato alle posizioni del Rugolo e del Crisopulli - le fonti di conoscenza sono rappresentate : a) dalle risultanze di prova generica; b) dagli esiti delle indagini tecniche su tabulati telefonici e localizzazioni degli apparecchi dei soggetti coinvolti, in particolare per quanto riguarda Rugolo e Crisopulli ; c) dagli esiti delle indagini su alcuni reperti biologici; d) dai contributi dichiarativi degli stessi imputati, sostanzialmente amnnissivi, fermo restando che costoro hanno evidenziato in più occasioni che l'obiettivo della spedizione del giorno 14 ottobre 2015 non era determinare la morte del Molteni, quanto quello di realizzare una ulteriore intimidazione 'più pesante' delle precedenti, con uso dell'arma ma al più in direzione delle gambe della vittima.Data l'esistenza di tali contributi dichiarativi, esposti diffusamente nella decisione di primo grado, può qui omettersi la illustrazione della progressione delle indagini di polizia giudiziaria, essendo processualmente pacifico e incontroverso che : a) Rugolo Luigi ebbe a ricevere da Brivio Alberto l'incarico di passare a modalità 'più pesanti' di intimidazione nei confronti di Alfio Molteni, da realizzarsi con uso di un'arma verso la persona (in precedenza l'arma da fuoco era stata usata verso l'abitazione, ed ancora prima era stata data alle fiamme la vettura del Molteni) ; b) Rugolo Luigi si servì per realizzare il compito di Scovazzo Vincenzo ; c) Scovazzo Vincenzo si servì a sua volta di Crisopulli Michele per farsi accompagnare sul posto; in tale contesto il Crisopulli era consapevole del fatto che lo Scovazzo era armato; d) Scovazzo Vincenzo affrontò il Molteni e nel corso della immediata colluttazione esplose, con certezza, almeno un colpo di arma da fuoco che cagionò la morte di Alfio Molteni; e) Scovazzo e Crisopulli, immediatamente dopo, si impossessarono della vettura del Molteni dandosi alla fuga. La vettura del Molteni venne poi incendiata, mentre la Fiat Uno oggetto di un pregresso furto (si tratta del mezzo utilizzato per recarsi sul posto) venne lasciata dai due esecutori a poca distanza dalla abitazione del Molteni; f) il giorno seguente Rugolo consegnò allo Scovazzo una busta con il compenso, previamente concordato, pari ad euro diecimila. Ciò che rileva è pertanto l'analisi dell'azione collettiva e dell'apporto individuale alla medesima, anche in riferimento alle modalità di consumazione del delitto. 2.3 E' necessario, pertanto, riportare alcuni punti della decisione di primo grado relativi alla prova generica. In sede di prima verifica del cadavere il foro di entrata del colpo si presentava nella parte alta della coscia destra con foro di uscita nella regione addominale sinistra. E' stata perforata marginalmente l'arteria iliaca di sinistra e la parete addominale sinistra, appena sotto l'arcata costale. Secondo il medico legale l'analisi del - non usuale - tramite intracorporeo porta a ritenere che l'aggressore era posto ai piedi della vittima, anch'essa stradaiata a terra. Ciò depone, si legge in relazione, per una scarsa probabilità di un intento omicidiario, risultando la ferita mortale solo ' a causa della particolare posizione reciproca assunta dalla vittima e nel contempo dallo sparatore, che consentiva al tragitto del proiettile di descrivere un tramite intra-addominale letale'. In sede di merito è stata ritenuta attendibile la versione dei fatti fornita proprio dal Crisopulli, secondo cui tra lo Scovazzo ed il Molteni iniziò una colluttazione, durante la quale partì un primo colpo - andato a vuoto - e poco dopo un secondo colpo che raggiunse il Molteni. Tale aspetto viene così elaborato nelle due decisioni, quanto al coefficiente psicologico del concorso criminoso : a) il GUP esclude che lo Scovazzo abbia posto in essere una condotta diversa e più grave di quanto concordato, fermo restando che accede alla tesi secondo cui l'evento stabilito era una gambizzazione. Si osserva, sul tema, che tale condotta - implicante l'uso dell'arma - era di per sè idonea ad esporre a grave rischio la vita della vittima, in quanto durante la sua esecuzione poteva evolversi, anche per il contesto di reazione della vittima, in un evento letale. Ciò porta a ritenere sussistente a carico di tutti i concorrenti il dolo eventuale di omicidio, posto che era probabile tale sviluppo tragico dell'azione, con accettazione del relativo rischio; b) tornando sul tema, la Corte di secondo grado valorizza il dato della entità del compenso pattuito (come si è detto, diecimila euro) molto più alto rispetto ai precedenti episodi di intimidazione, e la scelta dell'esecutore nella persona dello Scovazzo, soggetto con precedenti in materia di armi. Da ciò deriva, in tesi, una capacità di previsione circa le conseguenze nefaste dell'azione che del resto era stata fin dall'inizio caratterizzata dalla necessità di 'andare sul pesante' . Si ritiene, dunque, prevedibile la degenerazione in sede esecutiva. Viene pertanto convalidata la opzione del riconoscimento del dolo eventuale di omicidio in capo a tutti i correi, con negazione della circostanza attenuante di cui all'art. 116 cod.pen. . 2.4 Quanto alle ulteriori condotte illecite entrambi i giudizi di merito si fondano su risultanze obiettive e contributi dichiarativi provenienti dagli stessi imputati. La Corte di secondo grado respinge i motivi proposti, in particolare dalla difesa del De Martino (che in questa sede non risponde del reato di omicidio) su profili in diritto di configurazione delle singole fattispecie. 2.5 Quanto al trattamento sanzionatorio a tutti gli imputati, in secondo grado per il De Martino, sono state riconosciute le circostanze attenuanti generiche equivalenti e la continuazione, con gli esiti indicati in apertura. In secondo grado vi è un reale elemento di novità solo in rapporto alla posizione del Crisopulli, cui è stata riconosciuta la circostanza attenuante della semi infermità di mente (tale punto è oggetto di ricorso del PG territoriale). La statuizione favorevole si fonda sull'analisi di produzione documentale di parte (non essendo intervenuta rinnovazione istruttoria con affidamento di perizia) consistente in visite specialistiche operate sin dal 2009 da strutture pubbliche a fini di riconoscimento della invalidità civile (con diagnosi di disturbo bipolare di personalità) cui si uniscono esiti di una consulenza di parte del 2017. La Corte di merito riconosce come esistente un disturbo mentale (in termini di disturbo bipolare di personalità, con ulteriori diagnosi pure menzionate) ma al contempo evidenzia che durante l'azione criminosa le condotte dell'imputato sono risultate adeguate e del tutto consone allo scopo che si era prefissato, con piena capacità di orientamento e pronta reazione agli eventi. Se ne deduce la necessità di tener conto del complessivo quadro patologico solo in termini di semi-infermità, con applicazione della circostanza attenuante e con diniego della richiesta di proscioglimento. Viene prevista l'applicazione di misura di sicurezza.

3. Avverso la decisione di secondo grado sono stati proposti i seguenti ricorsi per cassazione. 3.1 II PG territoriale impugna la sentenza sul punto del riconoscimento della semi- infermità al Crisopulli, deducendo vizio di motivazione ed erronea applicazione di legge. Si evidenzia, preliminarmente, l'anomalìa rappresentata dalla acquisizione della documentazione e della consulenza di parte senza procedere al conferimento di incarico peritale e senza argomentazione congrua sulla decisività dei dati probatori, del tutto nuovi rispetto ai materiali scrutinati in primo grado. In ogni caso, si evidenzia la estrema incompletezza della valutazione, essendo stato recepito in modo apodittico uno degli esiti diagnostici, pure a fronte di spunti tecnici molto diversi tra loro. Ed ancora si evidenzia contraddittorietà interna, posto che la stessa Corte di Assise d'Appello ha evidenziato che nessuna anomalia comportamentale è emersa durante la fase di consumazione del reato, il che rende difficilmente comprensibile l'applicazione della circostanza attenuante, legata al preteso disturbo di natura psichica non risultato incidente sulla condotta. 3.2 Rugolo Luigi a mezzo del difensore deduce - al primo motivo - erronea applicazione di legge e vizio di motivazione in relazione alla qualificazione dell'omicidio ed della tipologìa di concorso. Si lamenta un 'eccesso di rinvio' alle argomentazioni espresse dal giudice di primo grado, con sommario esame delle doglianze, specie in tema di qualificazione dell'elemento soggettivo. Si ritiene affermata la ricorrenza del dolo eventuale in modo apodittico o comunque assertivo e con ricostruzione dei fatti non del tutto fedele ai contenuti dimostrativi. La Corte di secondo grado ragiona solo in termini di prevedibilità astratta, lì dove le circostanze del caso concreto fanno comprendere come il mandato si sia configurato in modo da escludere l'evento morte. Si rappresenta, in particolare, che proprio la scelta, come esecutore, di una persona 'particolrmente abile' come lo Scovazzo era funzionale a realizzare lo scopo del ferimento, non quello dell'omicidio. Che poi lo Scovazzo si sia dimostrato non particolarmente accorto in fase esecutiva non è circostanza che può ricadere sul Rugolo.Si ipotizza che i giudici del merito abbiano, dunque, affermato la penale responsabilità per omicidio attraverso meri automatismi basati sulla valorizzazione del solo nesso causale. 3.3 Al secondo motivo Rugolo Luigi deduce erronea applicazione di legge e vizio di motivazione in riferimento al reato di cui all'art. 368 cod.pen. . Non vi è prova del quantitativo di stupefacente posizionato sotto la vettura del Molteni, il che impediva di ritenere sussistente la calunnia, potendo trattarsi anche di una quantità non penalmente rilevante. Sulla tesi di sostanziale assenza di lesività potenziale del fatto la Corte di secondo grado non si sarebbe soffermata. 3.4 Al terzo motivo si deduce vizio di motivazione sul trattamento sanzionatorio. Si contesta il diniego di prevalenza delle attenuanti generiche. Si rappresenta la sostanziale arbitrarietà di tale segmento valutativo.

4. Il ricorso proposto nell'interesse di Crisopulli Michele si articola in più motivi. 4.1 Al primo motivo si deduce erronea applicazione di legge e vizio di motivazione sul tema della imputabilità. Si ripropone il tema della cronica intossicazione da alcol e cocaina, aggravata dal precario quadro psichico, aspetto non trattato in modo adeguato, secondo la difesa, dalla Corte di secondo grado. Si compie riferimento alle diagnosi cliniche che attestavano la 'comorbilità psichiatrica'. Il fatto risulta commesso, in tale quadro, dopo una massiccia assunzione di sostanza. Si ritiene non decisiva l'analisi della apparente lucidità dell'imputato al momento del fatto e si lamenta la mancata esecuzione di una perizia. 4.2 Al secondo motivo si deduce erronea applicazione di legge e vizio di motivazione sul tema della qualificazione del fatto. Si ripropongono i dubbi relativi alla ricorrenza dell'elemento psicologico, non orientato alla produzione dell'evento morte. Non vi era alcuna consapevolezza precisa del Crisopulli circa l'obiettivo della spedizione, che per lui doveva essere solo una intimidazione. Si operano più riferimenti a stralci dichiarativi, qui non riproducibili (si rinvia al testo del ricorso). Si riprendono gli esiti della consulenza medico-legale, citati in parte narrativa, tesi a confermare che la finalità dell'azione dello Scovazzo non era quella di provocare la morte del Molteni. La Corte di secondo grado, secondo la difesa, confonde la prevedibilità astratta dell'evento con la concreta previsione. La presenza del Crisopulli ai fatti delittuosi era episodica e non può trarsi elemento a carico dalla precedente 'sequenza' di intimidazioni, cui l'attuale imputato non ha preso parte. Crisopulli ha lasciato tracce tecniche e biologiche che, se avesse avuto contezza della finalità omicidiaria, non avrebbe certo lasciato.Nella descritta condizione non poteva negarsi l'applicazione della previsione di legge di cui all'art. 116 cod.pen. . In subordine si ritiene non giustificata razionalmente l'esclusione dell'ipotesi di omicidio preterintenzionale. 4.3 Al terzo motivo si deduce erronea applicazione di legge e vizio di motivazione sul capo del concorso nel porto dell'arma. Si ritiene non congruamente argomentato il dato della preventiva consapevolezza, in capo al Crisopulli, del fatto che Scovazzo fosse armato. 4.4 Al quarto motivo si deduce erronea applicazione di legge e vizio di motivazione sul capo della rapina. La finalità perseguita nell'impossessarsi della vettura del Molteni non era di tipo patrimoniale. Vista la situazione che si era appena verificata i due autori del fatto volevano solo fuggire e per questo - come dichiarato in sede di interrogatorio - salirono a bordo di quella vettura e non della Fiat punto, lasciata nei pressi. Tale finalità, pressocchè esclusiva, esclude la sussistenza della rapina. 4.5 Al quinto motivo si deduce erronea applicazione di legge e vizio di motivazione sul capo del furto della Fiat punto. Ci si duole della mancata escussione del teste Zarelli, che avrebbe - in tesi - potuto convalidare la diversa versione fornita dal Crisopulli rispetto a quella dei testi di accusa. 4.6 Al sesto motivo si deduce erronea applicazione di legge e vizio di motivazione sul tema del danneggiamento con pericolo di incendio della vettura del Molteni. Le fiamme non ebbero alcuna potenzialità diffusiva e la vettura fu distrutta solo in parte. 4.7 Al settimo motivo- si deduce erronea applicazione di legge e vizio di motivazione sul capo delle cessioni di stupefacenti. I fatti sono emersi durante l'attività di indagine per l'omicidio. Si contestano le evidenze fattuali e la congruenza logica della motivazione. 4.8 Alle ottavo motivo si deduce erronea applicazione di legge e vizio di motivazione in tema di trattamento sanzionatorio. Non vi è fondamento logico dell'incremento per recidiva, data la 'bassa intensità' del dolo riconosciuta nelle stesse decisioni di merito. Non vi è motivazione alcuna sulla richiesta di applicazione della attenuante per il contributo di minima importanza (art. 114 cod.pen.). 4.9 Al nono motivo si deduce erronea applicazione di legge e vizio di motivazione sul punto della misura di sicurezza. Si contesta, in particolare, la scelta di misura di sicurezza detentiva.

5. Il ricorso proposto nell'interesse di De Martino Giuseppe si articola in più motivi. 

5.1 Al primo motivo si deduce erronea applicazione di legge e vizio di motivazione sul capo del concorso nel reato di stalking (art. 612 bis cod.pen.). Vengono riproposti i temi portati all'attenzione della Corte di Assise d'Appello.Le condotte iniziali, si ribadisce, non erano state ritenute 'persecutorie neanche dalla vittima, il che impedisce di ritenerle componenti della fattispecie incriminatrice. Non vi è prova dell'avvenuto turbamento in concreto della vittima e della effettiva percezione delle condotte. In ogni caso si contesta il mantenimento in essere delle aggravanti, senza adeguata motivazione. 

5.2 Al secondo motivo si deduce erronea applicazione di legge e vizio di motivazione sul capo relativo al reato di calunnia. Si ritiene che la Corte di secondo grado non abbia realmente risposto ai contenuti delle doglianze. Si riprende il tema, già posto nel precedente ricorso, della inidoneità della condotta a determinare l'apertura di una indagine a carico del Molteni. Non è sufficiente, si afferma, la simulazione delle tracce di un reato. Manca, inoltre la prova della consapevolezza in capo al De Martino dei contatti intrattenuti dal Rugolo con gli ulteriori soggetti coinvolti e la condotta del De Martino è stata meramente preparatoria. Circa tali aspetti la motivazione non esprime un reale apprezzamento delle doglianze. 

5.3 Al terzo motivo si deduce erronea applicazione di legge e vizio di motivazione sul capo relativo al reato di incendio . In tale occasione venne data alle fiamme la vettura del Molteni. Si ribadisce che la condotta, pur ammessa dal De Martino, non andava qualificata in tali termini ma come danneggiamento seguito da incendio non essendo presenti i connotati tipici della vastità e diffusività del fuoco.Si denunzia come carente anche l'analisi dell'elemento psicologico. 

5.4 Al quarto motivo si deduce erronea applicazione di legge e vizio di motivazione sul capo relativo al reato di violazione di domicilio. Si ripropone la tesi della procedibilità a querela posto che la violenza sulle cose (il taglio della rete di recinzione) non era finalizzata alla violazione di domicilio quanto alla consumazione del diverso reato di danneggiamento. 

5.5 Al quinto motivo si deduce erronea applicazione di legge in punto di determinazione della pena. Una volta concesse le circostanze attenuanti generiche equivalenti alle aggravanti, il reato più grave non era quello di cui al capo A (art. 612 bis cod.pen.) ma quello di cui al capo C (art. 423 cod.pen.).

6. E' stata depositata memoria dalla difesa di Crisopulli Michele con motivi aggiunti. In tale atto si prendono in esame, in apertura, i contenuti del ricorso proposto dal Procuratore generale territoriale. Si contesta la affermazione per cui la Corte di secondo grado non avrebbe correttamente ammesso la produzione documentale relativa alla condizione di infermità, trattandosi di un aspetto - quello della imputabilità - che il giudice di secondo grado ha sempre il dovere di valutare anche di ufficio, in presenza di indizi di disturbo psichico. Nel caso del Crisopulli, si afferma, il disturbo bipolare comporta gravi alterazioni del funzionamento psichico, con carattere di cronicità. Si ritiene pertanto correttamente motivata l'applicazione della circostanza attenuante di cui all'art. 89 cod.pen. Nei motivi aggiunti si ribadisce, per il resto, il contenuto del ricorso principale. Si ripropone la doglianza in punto di qualificazione giuridica del fatto, che la difesa del ricorrente ritiene essere quella dell'omicidio preterintenzionale. Soltanto in primo grado il tema è stato, in modo non convincente, trattato e la Corte di secondo grado avrebbe prestato acritica adesione ai contenuti della prima sentenza. Si ritorna sul tema del diniego della circostanza attenuante di cui all'art. 116 cod.pen. - quanto al concorso nel delitto di omicidio -e sulla configurazione in fatto e in diritto delle altre fattispecie minori.

CONSIDERATO IN DIRITTO

1. Il ricorso proposto dal PG, in riferimento alla posizione di Crisopulli Michele, è fondato. Sono altresì fondati i ricorsi proposti dallo stesso Crisopulli e da Rugolo Luigi limitatamente alla ritenuta insussistenza della circostanza attenuante di cui all'art. 116 cod.pen., con necessario rinvio per nuovo esame sul punto. Il ricorso proposto da De Martino Giuseppe è inammissibile.

2. Conviene esaminare con priorità il ricorso introdotto dalla accusa pubblica, relativo alla avvenuta applicazione, in secondo grado, al Crisopulli della circostanza attenuante di cui all'art. 89 cod.pen. Il ricorso, come si è anticipato, è fondato. 2.1 L'argomentazione esposta nella decisione presenta profili di evidente contraddittorietà logico-giuridica, in rapporto alla dimensione normativa del vizio parziale di mente. Esaminando il tema - introdotto solo in secondo grado - la Corte di Assise di Appello, ha ritenuto sussistente - in virtù della documentazione prodotta ed acquisita - un disturbo bipolare di personalità. Si afferma, al contempo, che non vi è alcuna prova della ricorrenza di una cronica intossicazione da sostanze stupefacenti. Circa la «incidenza» del disturbo bipolare, la Corte di merito si esprime nei termini che seguono « .. deve ritenersi che il reato commesso dal Crisopulli trovi causa anche nel disturbo mentale evidenziato dagli specialisti che nel tempo lo hanno seguito, quantomeno sotto il profilo del deterioramento cognitivo e degli episodi di dissociazione..» . Immediatamente dopo si afferma, tuttavia, che dall'analisi del fatto emerge che il Crisopulli ha tenuto «condotte adeguate e del tutto consone allo scopo che si era prefissato, dimostrando altresì di ben conoscere quanto si accingeva a compiere, e di essere perfettamente in grado di fronteggiare gli eventi nella loro sequenza». Ora, tale andamento motivazionale, oltre a risultare obiettivamente contraddittorio, posto che l'analisi del comportamento concreto tenuto in occasione della consumazione del reato- secondo la stessa Corte territoriale - non offre alcun visibile sostegno alla tesi di una ridotta capacità di intendere e di volere, appare frutto di un erroneo inquadramento in diritto del rilievo accordato ai disturbi della personalità in ambito giudiziario. Viene proposta una lettura «statica» del rapporto tra disturbo della personalità e condotta concreta - nel senso che la semplice traccia di esistenza del disturbo dovrebbe condurre al riconoscimento della circostanza attenuante di cui all'art. 89 cod.pen. - lì dove gli arresti di questa Corte di legittimità hanno chiarito, a partire dalla nota decisione Sez. Un. Raso del 2005, che intanto può ipotizzarsi il rilievo - sub art. 88 e 89 cod.pen. - dei disturbi della personalità in quanto gli stessi - all'esito di accurata verifica processuale - siano di consistente gravità e tali da incidere, nella situazione concreta, sulle capacità cognitive o volitive del soggetto autore del reato. 2.2 In tale ottica, va ricordato peraltro che il giudice di merito è sempre tenuto a confrontare, nell'ottica del giudizio complessivo sul fatto e sulle condizioni dell'imputato, le specifiche emergenze istruttorie con il contenuto delle opinioni scientifiche acquisite (nel caso in esame meramente documentali, senza esecuzione di perizia in contraddittorio) e può trarre argomenti di conferma (o di smentita) alle stesse, in modo ragionevole e argomentato, da singoli segmenti dell'azione (si veda in termini generali, Sez. I n. 8076 del 24.5.2000 rv 216613). Ciò perchè, come si è detto, la decisione Sez. Un. Raso del 2005 - e le successive decisioni conformi - pone alla base del percorso di accertamento della capacità di intendere e di volere al momento del fatto la avvenuta emersione di precisi indici rivelatori non di un «qualsiasi» disturbo di personalità ma esclusivamente di condizioni definibili in termini di particolare serietà del disturbo, caratterizzato da intensità e gravità, come risulta in modo chiaro dai contenuti che di seguito si riportano [..] deve trattarsi di un disturbo idoneo a determinare una situazione di assetto psichico incontrollabile ed ingestibile che, incolpevolmente, rende l'agente incapace di esercitare il dovuto controllo dei propri atti, di conseguentemente indirizzarli, di percepire il disvalore sociale del fatto, di autonomamente, liberamente autodeterminarsi .. ne consegue che, per converso, non possono avere rilievo a fini di imputabilità altre 'anomalie caratteriali', disarmonie della personalità', alterazioni di tipo caratteriale', deviazioni del carattere e del sentimento', quelle legate alla indole del soggetto che, pur attenendo alla sfera del processo psichico di determinazione, non si rivestano, tuttavia, delle connotazioni testè indicate e non attingano, quindi, a quel rilievo di incisività sulla capacità di auto determinazione del soggetto agente, nei termini e nella misura voluta dalla norma [..]. Tale condizione patologica deve inoltre concretamente incidere, nella situazione concreta, sulle capacità di autodeterminazione dell'autore del fatto e ciò impone di verificare l'esistenza - o meno - del nesso tra tipologìa di disturbo e insorgenza di alterazioni delle capacità cognitive o di orientamento che hanno determinato, o concorso a determinare, quel comportamento illecito di cui si discute. Ed infatti al fine di ricostruire ex post , nei confronti di un soggetto - le eventuali alterazioni della capacità di intendere e di volere, assumono decisivo rilievo taluni indicatori di «coscienza» durante la commissione del fatto, ricostruiti attraverso la complessiva condotta tenuta dal soggetto immediatamente prima e immediatamente dopo il fatto medesimo, aspetti la cui valenza decisiva viene costantemente richiamata da 'linee guida' emerse nella letteratura scientifica e generalmente condivise in sede giudiziaria (la perdita o la forte attenuazione del senso di realtà impone infatti la ricostruzione di precisi indicatori comportamentali o effettuali quali deliri, allucinazioni, eloquio disorganizzato, comportamento grossolanamente disorganizzato, inacapacità di gestire le conseguenze immediate del fatto) . 2.3 Dunque, tornando al caso in esame è palese l'esistenza del vizio logico e giuridico, posto che da un lato non è stata operata alcuna precisa qualificazione (eventualmente a mezzo perizia) della serietà e consistenza del disturbo di personalità, dall'altro la - sintetica - valutazione della assoluta «adeguatezza» della condotta tenuta, in concreto, dal Crisopulli è elemento che, per quanto sinora detto, porta tendenzialmente ad escludere la ricorrenza sia del vizio totale che del vizio parziale di mente. La identificazione del vizio parziale di mente richiede, in altre parole, la verifica dell'incidenza concreta della condizione patologica di fondo sulle componenti della imputabilità, aspetto del tutto trascurato nella decisione impugnata. Il punto va pertanto affidato, previo annullamento della decisione, alle valutazioni del giudice di rinvio, tenuto ad osservare i principi di diritto sin qui esposti, ferma restando la ordinaria libertà di apprezzamento delle risultanze dimostrative, eventualmente arricchite mediante esecuzione di una perizia. La trattazione del tema sin qui operata conduce, pertanto, al rigetto del ricorso - circa tale aspetto - introdotto dal Crisopulli (al primo motivo), teso a riproprre la tesi della cronica intossicazione da stupefacenti (aspetto del tutto sprovvisto di adeguato sostegno dimostrativo) ed all'assorbimento delle doglianze di tale imputato relative alla quantificazione della pena ed alla applicazione della misura di sicurezza (ottavo e nono motivo ricorso Crisopulli).

3. Quanto ai ricorsi proposti dagli imputati Rugolo e Crisapulli è fondata la doglianza (primo motivo ricorso Rugolo/secondo motivo ricorso Crisopulli) relativa alla esclusione della circostanza attenuante di cui all'art. 116 cod. pen., per come il punto risulta sviluppato nella motivazione della decisione impugnata. 3.1 Ed invero la decisione individua, in fatto ed in diritto, il dolo eventuale di omicidio in capo a tutti i concorrenti, essenzialmente in ragione di alcune circostanze di fatto : a) la scelta di passare nei confronti del Molteni a modalità intimidatorie 'più pesanti' rispetto alle precedenti, già denotanti un elevato livello di aggressività; b) la scelta di utilizzare l'arma verso la persona, servendosi di un soggetto con una certa esperienza in materia (Scovazzo); c) la maggiore entità del compenso pattuito rispetto alle precedenti azioni. Tali aspetti, indubbiamente di rilievo, portano tuttavia la Corte territoriale ad affermare che la degenerazione esecutiva era un fatto 'prevedibile' da parte dei concorrenti e tale considerazione conduce - in tesi - alla avvenuta accettazione del rischio di determinazione dell'evento in termini di dolo eventuale (si afferma che Rugolo e Crisopulli erano nelle condizioni di immaginare i probabili esiti della spedizione e che, pur se il mandato non aveva ad oggetto un omicidio, il rischio che il ferimento con uso dell'arma potesse degenerare non era affatto imprevedibile) . Rispetto a tale costruzione logico-giuridica sono tuttavia fondate due obiezioni di fondo, coltivate nei ricorsi. La prima riguarda la necessaria «completezza» della valutazione dei dati storico-fattuali, posto che il dolo, in quanto atteggiamento psichico interiore è elemento ricostruibile solo in via indiziaria, attraverso la selezione e l'apprezzamento di precisi indici rivelatori della effettiva volontà e direzione della condotta tenuta in sede esecutiva ( tra le molte, v. Sez. Un. n. 38343 del 29.4.2014 ove si afferma che le difficoltà connesse alla dimostrazione di un dato «così poco estrinseco» come l'atteggiamento interiore non possono dar luogo a schemi presuntivi, ma postulano l'adozione di un ragionamento puramente indiziario «dovendosi inferire fatti interni o spirituali attraverso un procedimento che parte dall' id quod plerumque accidit e considera le circostanze esteriori, caratteristiche del caso concreto, che normalmente costituiscono l'espressione o accompagnano o sono comunque collegate agli stati psichici») . In caso di concorso criminoso, vanno peraltro individuati, con la più alta precisione possibile, i termini e le modalità concrete dell'accordo iniziale intervenuto tra i correi. 3.2 Ora, nel caso in esame gli elementi disponibili di prova generica - in particolare per ciò che riguarda l'esistenza di una prima fase di 'confronto' tra vittima ed aggressore durante la quale non viene utilizzata l'arma da sparo, in una con l'anomala traiettoria dell'unico colpo che ha raggiunto la vittima (per come risulta illustrata nella decisione di primo grado) - non consentono di escludere, come del resto ritenuto da entrambe le decisioni di merito, che i termini dell'accordo criminoso fossero nella direzione del ferimento 'non letale' della persona presa di mira, con esito - il decesso del Molteni - più grave rispetto ai contenuti del mandato. Tale orientamento dimostrativo impone una più accurata valutazione dei termini dell'accordo medesimo e di quella 'accettazione del rischio' su cui si basa la costruzione di un dolo eventuale di tipo concorsuale. A tale aspetto si ricollega la seconda obiezione che il Collegio ritiene meritevole di attenzione, di natura prettamente giuridica. 3.3 Nell'azione concorsuale tipica è necessario ritenere sussistente - in rapporto alla configurazione del dolo - non già la prevedibilità di uno sviluppo dell'azione ( in rapporto alle modalità concrete di pianificazione della esecuzione), più grave di quanto concordato (posto che proprio tale aspetto fonda, in realtà, il particolare coefficiente psicologico richiesto, dopo l'intervento interpretativo di cui alla sentenza n.42 del 1965 Corte Cost., per l'applicazione della previsione di legge in tema di concorso 'anomalo' ex art. 116 cod.pen.) quanto l'avvenuta 'previsione' ed accettazione dell'evento più grave come evento probabile, posto che solo in tal caso potrebbe dirsi ricorrente il dolo, pur nella particolare forma del dolo eventuale. Va ribadito, in particolare, che in diritto, ciò che consente di ritenere sussistente il concorso 'pieno' (ai sensi dell'art. 110 cod.pen.) in luogo del cd. 'concorso anomalo' (art. 116 cod.pen., come risulta applicabile in virtù della interpretazione adeguatrice offerta da Corte cost. n. 42 del 1965) è essenzialmente un dato di logica probatoria, calato nelle previsioni di legge. Lì dove, infatti, per le caratteristiche e le concordate modalità «comuni» di realizzazione dell'azione delittuosa - sia pure diretta, in via principale, verso un obiettivo illecito di minore gravità - sia possibile identificare (al di là di ogni ragionevole dubbio) l'avvenuta previsione in concreto dell'evento più grave e la sua 'accettazione' (dolo eventuale) come aspetto probabile dell'azione, correlato alla volontà di raggiungimento dell'obiettivo primario, si avrà concorso pieno sostenuto da dolo eventuale (in tal senso, di recente, v. Sez. I n. 11595 del 15.12.2015, rv 266647; Sez. II n.20793 del 15.4.2016, rv 267038, quanto alla connotazione del dolo eventuale v. Sez. U. n. 38343 del 24.4.2014, rv 261104) ; lì dove l'istruttoria non consenta di sostenere l'ipotesi dell'accordo comune con modalità realizzative 'includenti' la probabilità di realizzazione dell'evento più grave (e la sua sostanziale accettazione) ma raffiguri esclusivamente la 'prevedibilità' di simile evento dovrà ritenersi sussistente - nei confronti dei soggetti diversi dall'esecutore materiale - il concorso anomalo ai sensi dell'art. 116 cod.pen. (azione più grave come sviluppo logicamente prevedibile dell'azione concordata). Ne consegue, ancora, che lì dove l'azione originariamente concordata ed accettata, per le sue modalità e il contesto realizzativo, rendeva 'imprevedibile' lo sviluppo più grave, frutto di iniziativa estemporanea dell'autore materiale, non potrà l'evento più grave essere attribuito ai concorrenti primari (coloro che hanno previsto e voluto il reato meno grave) ma esclusivamente all'autore materiale.Ciò deriva dal fatto che - come di recente evidenziato, tra le altre, da Sez. I n. 1452 del 2015 (ud. 5.10.2016) ric. Peruzzi, il fondamento della punibilità del soggetto concorrente ex art. 116 cod.pen. non è rappresentato - in realtà - dalla semplice colpa, quanto da un nesso psicologico del tutto peculiare (l'aspetto della prevedibilità dell'evento ulteriore in un contesto di azione collettiva) che va a radicarsi, secondo l'insegnamento offerto da Corte cost. n.42 del 1965, in una sorta di presunzione semplice, correlata alle caratteristiche dell'accordo criminoso e della conseguente condotta collettiva :[..] il reato diverso e più grave rientra, nel concatenarsi dei fatti naturali, in quel logico sviluppo prevedibile del dinamismo dell'azione lesiva plurisoggettiva, dinamismo che attrae il fatto stesso anche del concorrente che non lo abbia 'voluto' con dolo diretto o indiretto, ma che, tuttavia, affidandosi all'azione plurima ed aderendo al progetto delittuoso, non ne abbia preventivato, nonostante fosse possibile farlo, il suo verificarsi nella fase di esecuzione (così la citata decisione Sez. I n. 1452 del 2017, ai contenuti si presta adesione). Ciò spiega perchè il concorrente 'anomalo' finisce per il rispondere, sia pure con attenuazione sanzionatoria, del reato consumato più grave qualificato complessivamente come doloso [..] . Dunque, l'elemento storico-fattuale che consente - con operazione alquanto complessa - di distinguere, a fronte di azione collettiva nell'ambito della quale si verifichi un evento più grave (nel caso di specie l'omicidio) rispetto a quello oggetto di sicura programmazione comune 'primaria' (le lesioni) sta, come si è anticipato, nell'analisi probatoria delle caratteristiche dell'accordo criminoso e nella fissazione del grado di consapevolezza di ciascuno dei concorrenti circa le modalità realizzative, atteso che lì dove sia identificabile - con certezza - una forma di effettiva adesione all'evento ulteriore, si avrà concorso pieno con dolo eventuale, mentre lì dove tale evento sia qualificabile in termini di mera 'prevedibilità' si avrà concorso anomalo ex art. 116 cod.pen., come si è detto. 3.4 Nel caso oggetto di esame da un lato vi è, pertanto, una obiettiva incompletezza - in motivazione - nella selezione degli indicatori fattuali idonei alla ricostruzione del dolo e dall'altro emerge una erronea impostazione in diritto del tema oggetto di trattazione, nei sensi sin qui illustrati. Non appare logico, in particolare, ritenere che l'evento morte fosse stato 'accettato' da tutti i concorrenti come conseguenza probabile della spedizione soltanto perchè del fatto era stato incaricato un soggetto aduso al maneggio delle armi, atteso che tale selezione soggettiva non ha significato univoco, ben potendo sostenere anche la tesi opposta, con rafforzamento della raffigurazione di un accordo finalizzato ad una pesante intimidazione di una persona che, proprio per la volontà di condizionare le sue condotte successive, non si voleva eliminare. Tale punto della ricostruzione, in fatto e in diritto, in riferimento alla applicabilità o meno della circostanza attenuante di cui all'art. 116 cod.pen., va pertanto rimesso alla valutazione del giudice del rinvio, secondo le linee argomentative sin qui illustrate. Al contempo, va escluso che il comportamento tenuto dall'esecutore materiale possa configurarsi - come sostenuto nel ricorso Crisopulli - come primo segmento di un omicidio preterintenzionale, atteso che nel contesto specifico dell'azione, la scelta - dello Scovazzo - di utilizzare l'arma da fuoco verso Alfio Molteni è stata logicamente ritenuta espressiva di una volontà omicidiaria (quantomeno in termini di concreta rappresentazione dell'evento ed accettazione del rischio), posto che l'esecutore ha certamente previsto, nelle condizioni operative in cui è venuto a trovarsi, la concreta probabilità di un esito letale dovuto ad una non piena dominabilità delle conseguenze del proprio gesto.

4. I residui motivi di ricorso proposti nell'interesse del Rugolo e del Crisopulli sono infondati. Si è già detto della corretta esclusione - quanto alla qualificazione giuridica dei fatti - dell'omicidio preterintenzionale, così come sono da ritenersi assorbite, in virtù dell'accoglimento parziale, le doglianze in punto di modalità di determinazione del trattamento sanzionatorio, aspetto integralmente rimesso al giudice del rinvio perchè correlato al punto oggetto di annullamento. 4.1 II secondo motivo di ricorso proposto nell'interesse di Rugolo Luigi (in riferimento al reato di cui al capo B) è infondato. La condotta posta in essere - così come ritenuto in sede di merito - integra la fattispecie incriminatrice, atteso che i correi non si sono limitati a posizionare la sostanza stupefacente sotto l'autovettura del Molteni ma hanno, altresì concordato la falsa informazione riferita dal Tarenghi ad un ispettore di polizia, il che rappresenta una idonea simulazione di reato, a nulla rilevando la mancata incolpazione del Molteni, aspetto non dominabile da parte dei soggetti autori del fatto. Va inoltre ribadita la validità della opzione interpretativa secondo cui la calunnia sussiste anche nei casi di incolpazione cd. reale o indiretta, nei limiti in cui dalla condotta simulatoria posta in essere (con la consapevolezza della innocenza del soggetto preso di mira) sia idonea a determinare la successiva identificazione dell'autore dell'ipotizzato reato (in tal senso, Sez. VI n. 10260 del 20.6.1991, rv 188261, ove si è affermato che il delitto di calunnia sussiste anche quando si tratti di incolpazione cosiddetta reale o indiretta, consistente nella simulazione a carico di tale reo, non specificamente indicato ma identificabile, delle tracce di un determinato reato, quando cioè la falsa incolpazione contenga in sè gli elementi necessari e sufficienti all'inizio dell'azione penale nei confronti di un soggetto univocamente e agevolmente identificabile). Non residuano altri motivi proposti dal Rugolo, dato il segnalato assorbimento del terzo motivo.4.2 Quanto ai residui motivi proposti dal Crisopulli (dal terzo all'ottavo) ne va affermata la infondatezza. Ed invero : - quanto alla affermata responsabilità per il porto dell'arma utilizzata dallo Scovazzo, le decisioni di merito hanno congruamente valutato le risultanze dimostrative, atteso che il Crisopulli era al corrente della intenzione 'altamente lesiva' nei confronti del Molteni, derivante dal mandato e, secondo quanto affermato dal fratello Salvatore, era stato messo al corrente del precedente atto intimidatorio, parimenti commesso con uso dell'arma. Risulra pertanto pienamente logica la conclusione raggiunta in sentenza, per cui l'apporto del Crisopulli era pienamente consapevole della presenza e della elevata probabilità di utilizzo dell'arma nei confronti del Molteni ; - quanto alla affermata responsabilità per la rapina della vettura del Molteni, la finalità di profitto sussiste anche nei casi di utlizzo temporaneo della res oggetto di sottrazione con violenza, non dovendosi necessariamente determinare un vantaggio di carattere patrimoniale diretto; - quanto alla affermata responsabilità per il furto della vettura Fiat Punto le doglianze involgono l'esame delle risultanze dimostrative, congruamente operato in sede di merito e sottratto alla rivalutazione in questa sede. Si tratta, pertanto, di motivi non consentiti nella presente sede di legittimità, così come per quanto concerne la qualificazione del danneggiamento della vettura del Molteni e la responsabilità per la cessione di sostanze stupefacenti, derivante dalla interpretazione, operata in sede di merito, di alcune conversazioni telefoniche oggetto di captazione, interpretazione che risulta logica, coerente con i dati probatori e plausibile nel significato dedotto; - congrua risulta essere la motivazione espressa dalla Corte di Appello in riferimento al diniego di rinnovazione istruttoria in riferimento alla escussione del teste Zarelli, daita la manifesta carenza del presupposto della decisività della prova; - ed ancora va rilevato che( quanto al concorso nelle attività di cessione delle sostanze stupefacenti l'applicazione della circostanza attenuante di cui all'art.73 co.5 dPR 309/'90 è stata già operata in sede di merito e l'affermazione di penale responsabilità risulta sostenuta non soltanto dall'analisi dei contenuti delle conversazioni intercettate - logica e dunque insindacabile - ma dalla verifica tecnica degli spostamenti della vettura, operata con il sistema di rilevazione GPS, il che senza alcun vizio logico o travisamento, consente di ritenere integrato il concorso. I motivi relativi al diniego della circostanza attenuante di cui all'art.114 cod.pen. alla dosimetria della pena, alla ritenuta recidiva ed alla applicazione di misura di sicurezza sono assorbiti, data la prioritaria necessità in sede di rinvio di riesame del punto oggetto di annullamento.In riferimento alle posizioni del Rugolo e del Crisopulli, va, pertanto, dichiarata l'esistenza di un giudicato parziale, che sul fatto di cui al capo G (delitto di omicidio) riguarda esclusivamente l'accertamento della penale responsabilità. Vi è, in ogni caso, soccombenza in riferimento alle statuizioni in punto di responsabilità civile, il che determina la condanna alla rifusione delle spese sostenute dalle costituite parti civili, liquidate come da dispositivo.

5. Il ricorso proposto dal De Martino è inammissibile per genericità e, comunque, manifesta infondatezza dei moti addotti. 5.1 Va, in premessa evidenziato che la esposizione dei motivi di ricorso porta a ritenere sostanzialmente riproposti i motivi di appello, senza adeguato confronto con le ragioni della decisione. Tale modalità di formulazione del ricorso è - di per sè - non consentita, posto che la riproposizione dei motivi di appello, prescindendo dai contenuti della decisione impugnata, finisce con il ricadere nel vizio di genericità, oltre che nella impropria richiesta, rivolta a questa Corte di legittimità, di rivalutazione di aspetti che attengono al merito (v. sul tema Sez. VI n. 8700 del 21.1.2013, rv 254584; Sez. IV n. 38202 del 7.7.2016, rv 267611). 

5.2 In ogni caso, va rilevato che nelle motivazioni espresse dalla Corte di Assise d'Appello non si ravvisano cadute di logicità argomentativa o vizi in diritto. In particolare, quanto al reato di cui all'art. 612 bis cod.pen., la Corte di merito ha correttamente valutato l'insieme delle condotte poste in essere dai correi nei confronti del Molteni Alfio, caratterizzate da un crescendo di intensità intimidatoria, rientranti nel paradigma della fattispecie astratta. E' evidente che la percezione della intimidazione da parte del destinatario può non essere correlata alle prime attività, ma al contempo non vi è dubbio alcuno circa il fatto che proprio la reiterazione delle condotte (elemento strutturale della fattispecie incrinninnatrice) è tale da determinare la complessiva condizione di fondato timore per la propria incolumità, di cui Molteni Alfio è stato portatore (come risulta ddal contenuto di deposizioni evocate nella decisione impugnata a pag. 46). La punibilità riguarda, dunque, tutte le condotte poste in essere nei confronti della vittima e la Corte di merito ha congruamente motivato circa il coefficiente psicologico di piena consapevolezza, da parte di ciascuno dei coautori, delle condotte poste in essere dagli altri, venendosi a configurare in tal modo l'azione di stalking come azione collettiva. La motivazione sulla ricorrenza delle circostanze aggravanti è parimenti logica, trattandosi - per i concorrenti diversi dalla Rho - di quelle relative all'uso di mezzi telematici ed all'uso dell'arma (si veda ancora la pagina 46 della decisione impugnata). 

5.3 Quanto al concorso nel delitto di calunnia, va qui ribadita la infondatezza manifesta della doglianza, con riferimento ai contenuti già espressi in sede di trattazione di analoga doglianza proposta dal Rugolo (v. par. 4.1 cui si rinvia). 

5.4 Quanto alla affermata responsabilità per l'incendio e per la violazione di domicilio, la inammissibilità del ricorso va dichiarata in ragione della totale assenza di confronto con i contenuti della decisione impugnata, che ha puntualmente risposto (pag. 44 e pag. 48) alle doglianze in quella sede formulate e qui riproposte. In particolare, va ribadita la genericità della doglianza di travisamento della prova circa i contenuti del verbale di sopralluogo dei VV.FF. e ciò( sia in rapporto alla corretta analisi dei contenuti di tale atto, per come operata in sentenza, che in rapporto alla assenza di compiuta esplicazione della rilevanza della doglianza sul complessivo apprezzamento delle risultanze probatorie. Infine va precisato che nessun rilievo può essere attribuito alla mancanza di querela, quanto alla violazione di domicilio, da parte del proprietario Alceo Molteni, posto che essendo anche Alfio Molteni - la vittima - residente nell'immobile costui era legittimato in via autonoma alla proposizione (v. Sez. V n.5592/2015, rv 262813). 

5.5 Quanto alla determinazione della pena, al quinto motivo di ricorso, la difesa evidenzia un errore commesso dalla Corte di Assise d'Appello nella individuazione del reato più grave, dopo l'avvenuta applicazione - in secondo grado - delle circostanze attenuanti generiche equivalenti. Tale errore sussiste, ma trattandosi di errore in bonam partem (nel senso che la Corte di merito ha commisurato la pena base in rapporto al reato meno grave) vi è carenza di interesse alla sua rilevazione da parte dell'imputato. La dichiarata inammissibilità del ricorso del De Martino comporta ai sensi dell'art. 616 cod.proc.pen. la condanna del ricorrente al pagamento delle spese processuali e , in mancanza di elementi atti ad escludere la colpa nella determinazione della causa di inammissibilità, al versamento di una somma di denaro in favore della cassa delle ammende che stimasi equo determinare in euro 3.000,00 . Va altresì condannato il ricorrente alla rifusione delle spese sostenute in questo giudizio dalle parti civili, liquidate come da dispositivo. 

P.Q.M. 

Annulla la sentenza impugnata limitatamente alla circostanza attenuante del vizio parziale di mente, riconosciuta a Crisopulli Michele, nonchè nei confronti dello stesso Crisopulli e del Rugolo alla circostanza attenuante di cui all'art. 116 cod.pen., in riferimento al delitto di omicidio in danno di Molteni Alfio e rinvia per nuovo giudizio sui punti, e per la determinazione della pena, ad altra Sezione della Corte di Assise d'Appello di Milano.Rigetta nel resto i ricorsi del Crisopulli e del Rugolo. Dichiara inammissibile il ricorso del De Martino, che condanna al pagamento delle spese processuali e della somma di euro 3.000,00 in favore della cassa delle ammende.