SENTENZA sul ricorso proposto da: PROCURATORE GENERALE PRESSO CORTE D'APPELLO DI PALERMO nei confronti di: G.D.D. N. IL (omissis) avverso la sentenza n. 3593/2012 CORTE APPELLO di PALERMO, del 12/03/2014 visti gli atti, la sentenza e il ricorso udita in PUBBLICA UDIENZA del 14/01/2015 la relazione fatta dal Consigliere Dott. GRAZIA LAPALORCIA Udito il Procuratore Generale in persona ( che ha concluso per Udito er la parte civile, l'Avv Uditi difensore OSCURATA RITENUTO IN FATTO

1. La Corte di Appello di Palermo, con sentenza 12-3-2014, confermava quella del tribunale della stessa sede, emessa il 14-3-2012, di assoluzione di G.D.D. dal reato di atti persecutori in danno di N.N. alla quale erano state inviate tre missive anonime in cui si faceva riferimento alle patologie dei figli, G. e F.N. e alle modalità di svolgimento della festa di compleanno della piccola , affetta da leucemia.

2. Ricorre il PG territoriale chiedendo l'annullamento della sentenza per erronea applicazione della legge penale (art. 192 codice di rito) e omessa motivazione.

3. L'impugnante evidenzia che la corte territoriale ha individuato nella consulenza grafica il solo elemento probatorio trascurando gli altri evidenziati nell'appello del PM, mentre l'elevata compatibilità grafica tra gli scritti anonimi, tutti opera della stessa mano, e il biglietto di invito alla festa di compleanno del proprio figlio vergato dall'imputata, avrebbe dovuto essere correlata al contenuto di due delle missive (l'una attinente alla festa di compleanno di F.N. , l'altra alle patologie che affliggono la bambina ed il fratello) che ne denotavano la provenienza dall'ambiente scolastico frequentato dalla piccola e in particolare dalla G. che aveva fatto lo stesso commento sulle patologie dei bambini della p.o. parlando con l'insegnante degli stessi.

CONSIDERATO IN DIRITTO

1. Il ricorso non può essere accolto.

2. La doppia motivazione conforme delle due sentenze assolutorie, non manifestamente irragionevole, non può essere ulteriormente censurata mediante la reiterazione dell'argomento, già ritenuto insufficiente dai giudici di primo e secondo grado, rappresentato dall'identità dei temi oggetto delle missive anonime e di una conversazione tra l'imputata e l'insegnante dei figli della p.o., da correlarsi all'elevata compatibilità tra la grafia delle missive anonime e quella del biglietto d'invito alla festa di compleanno del figlio dell'imputata, di pugno di quest'ultima, per dedurre la provenienza di quelle lettere dalla mano della G.

3. E' stato infatti già osservato nelle decisioni di merito, con motivazione esente da vizi di illogicità, che il primo dato (quello dell'identità dei temi oggetto delle missive anonime e di una conversazione tra l'imputata e l'insegnante dei figli della p.o.) non era significativo in quanto riguardante informazioni sui figli della p.o. che, sia pure oggetto di una conversazione dell'imputata con una insegnante, erano, come lo stesso PG ammette, note e diffuse in ambito scolastico, così da non costituire univoco indice rivelatore del fatto che la G. avesse ripetuto in uno scritto quanto detto all'insegnante, rivelandosi perciò inidonee a stabilire un sicuro collegamento tra chi di quegli argomenti aveva parlato e chi li aveva trasfusi negli scritti anonimi, a fronte di un OSCURATA esito grafologico a sua volta non decisivo, in quanto di mera compatibilità tra la grafia delle missive anonime e quella del biglietto d'invito alla festa di compleanno del figlio dell'imputata, compatibilità riscontrabile anche 'su altri soggetti con strutture psiconeurofisiologiche simili' (così la consulenza tecnica del PM richiamata nella pronuncia di primo grado).

4. Vale la pena inoltre annotare che il ricorrente, pur denunciando anche erronea applicazione della norma incriminatrice, nulla prospetta in ordine alla sussistenza degli elementi costitutivi del reato contestato e in particolare degli effetti della condotta persecutoria richiesti alternativamente dall'art. 612 bis cod. pen., che prevede un reato di danno, né si pone il problema della possibile diversa qualificabilità del fatto. 

P. Q. M. 
Rigetta il ricorso. Dispone l'oscuramento dei dati identificativi. Così deciso il 14-1-2015