SENTENZA sul ricorso proposto da: SCALZO TIZIANO, nato a Milano il 24/01/1967 avverso la sentenza del 10/01/2019 della Corte di appello di Milano visti gli atti, il provvedimento impugnato e il ricorso; udita la relazione svolta dal consigliere Roberto Binenti; udito il Pubblico Ministero, in persona del Sostituto Procuratore generale Alfredo Pompeo Viola, che ha concluso per l'inammissibilità del ricorso; udito il difensore l'Avv. Fabio Cozi (sostituto processuale dell'Avv. Laura Panciroli) per la parte civile Montean Daliana Vandana, che deposita conclusioni, nota spese e decreto di ammissione al patrocinio a spese dello Stato, chiedendo il rigetto dei ricorso; udito l'Avv. Enrico Mario Belloli, difensore di Scalzo Tiziano, che ha chiesto l'accoglimento del ricorso.

RITENUTO IN FATTO

1. La Corte di appello di Milano, con la sentenza indicata in epigrafe, confermava quella emessa all'esito del giudizio abbreviato di primo grado, con la quale Tiziano Scalzo era stato riconosciuto responsabile del reato di tentato omicidio in pregiudizio di Montean Daliana Vandana e di quello, unificato per continuazione, di porto ingiustificato di un coltello; fatti commessi in Milano il 12 settembre 2017. L'imputato, previa concessione delle attenuanti generiche, dichiarate equivalenti alla contestata aggravante della premeditazione, era stato condannato alla pena di anni otto e mesi dieci di reclusione, nonché al risarcimento dei danni cagionati a detta persona offesa costituita parte civile.

2. Secondo la ricostruzione dei fatti ritenuta accertata dai giudici di merito, Tiziano Scalzo, al culmine di una serie di atti persecutori, maturò l'intenzione di uccidere la sua ex convivente Montea" Daliana Vandana. Per commettere il delitto la mattina del 12 settembre 2017, l'imputato uscì da casa armato di un coltello. Appena gli fu possibile intercettare la vittima la colpi due volte all'addome e un'altra volta alla mano, mettendo concretamente in pericolo la sua vita. Nella circostanza egli ritenne di avere ammazzato la donna. In seguito si barricò in casa e minacciò il suicidio a causa del gesto che aveva compiuto. I rilievi mossi con i motivi di appello avevano riguardato il diniego della riqualificazione del reato di tentato omicidio in quello di cui all'art. 582 cod. pen., l'avvenuto riconoscimento della premeditazione e la dosimetria della pena. I giudici di appello, per quanto riguarda la sussistenza degli estremi del delitto di tentato omicidio, osservavano che non potevano residuare dubbi circa l'idoneità oggettiva della condotta dell'imputato a provocare l'evento morte alla stregua della considerazione complessiva dei fatti: era stato utilizzato un coltello con lama lunga ben 20 centimetri e pertanto certamente idonea a penetrare profondamente nelle viscere della vittima; nell'alto addome raggiunto dai colpi si trovavano diversi organi vitali; tali colpi erano risultati per di più penetranti. Gli stessi elementi, oltre alla reiterazione in sé dei colpi, secondo i giudici di merito, costituivano il punto di partenza per desumere Vanimus necandi, senza che dai successivi comportamenti potessero trarsi spunti di segno contrario. Ciò che andava altresì considerato a tal riguardo erano gli altri tratti della condotta che conducevano al contempo a configurare la premeditazione: l'imputato, secondo quanto riferito dalla vittima, in un crescendo di minacce, le aveva annunciato fino a giorni prima che avrebbe attuato la volontà di ucciderla; proprio allo scopo di attuare tale volontà, già coltivata da tempo, Scalzo la mattina dei fatti era uscito da casa portando il coltello sotto la giacca; indi aveva seguito la donna, in modo da tenderle l'agguato nel cortile condominiale di casa. Infine, la Corte rilevava che i dedotti elementi di valutazione favorevole erano stati già esaustivamente considerati riconoscendo le attenuanti generiche.

3. Avverso la sentenza di appello propone ricorso per cassazione Tiziano Scalzo, tramite il proprio difensore, svolgendo doglianze affidate a tre motivi. 

3.1. Con il primo motivo lamenta violazione di legge e vizi della motivazione in punto di esclusione della riqualificazione del reato di tentato omicidio in quello di lesioni personali volontarie. Al riguardo richiama nuovamente alcune pronunce di legittimità sul tema, rilevando che la loro lettura avrebbe dovuto far escludere che gli elementi apprezzati nella specie dai giudici di merito potessero risultare in concreto idonei al fine di desumere gli estremi oggettivi e soggettivi del tentato omicidio. Tanto più che i fendenti sembravano sferrati "a casaccio", in preda a un raptus e con poca forza, come confermato dal tipo di lesioni provocate. Inoltre, non poteva escludersi che il coltello fosse stato riposto in una custodia. Né si comprendeva come la condotta precedente avrebbe potuto smentire le obiezioni difensive. Infine, non risultavano smentite dai dati processuali le affermazioni dell'imputato secondo cui la condotta si verificò nel corso di una discussione. 

3.2. Il secondo motivo denuncia violazione di legge e vizio della motivazione in punto di riconoscimento dell'aggravante della premeditazione, per non essersi correttamente individuati gli elementi a tal riguardo indispensabili. Infatti, gli altalenanti stati d'animo esternati dall'imputato in precedenza (avuto riguardo a quanto denunciato come stalking) non rivelavano propositi precisi mantenuti nel tempo, mentre la condotta posta in essere il giorno dei fatti e le modalità con cui furono sferrati i colpi rappresentavano l'immediato manifestarsi di un raptus. 

3.3. Con il terzo motivo lamenta vizi della motivazione in punto di determinazione della pena in considerazione dei parametri soggettivi e oggettivi.

CONSIDERATO IN DIRITTO

1. Tutti i motivi risultano inammissibili per le ragioni di seguito indicate.

2. Il primo motivo continua a svolgere osservazioni fondate su un'erronea impostazione che valorizza non già i principi affermati dalla giurisprudenza di legittimità, ma le soluzioni di merito intervenute nei relativi procedimenti secondo le particolari rappresentazioni motivazionali di volta in volta scrutinate, così eludendosi il dovuto confronto con le spiegazioni della sentenza impugnata.Infatti, come già evidenziato dai Giudici di appello, la difesa procedendo nel modo descritto ha svolto accostamenti che hanno finito per rapportarsi solo con alcuni degli elementi del caso in esame, come già ampiamente rappresentati all'esito del primo grado, secondo un iter motivazionale che considera la sede, la forza dei colpi e la potenzialità dell'arma, ma anche ulteriori dati convergenti. Con particolare riferimento all'elemento soggettivo, si continua a negare la manifestazione dell'animus necandi senza che ci si misuri con quanto ancora logicamente rilevato dai giudici di appello in ordine al significato assunto sia dalla reiterazione dei colpi all'addome con la verificata penetrazione in profondità, sia dalla difesa approntata dalla vittima che evitò che anche l'altro colpo andasse a segno, sia dal comportamento successivo dell'imputato idoneo a far ritenere che lo stesso non abbia sferrato altri colpi poiché convinto di avere ucciso la donna. Su questi e su altri aspetti dei fatti - come quelli relativi alle modalità del porto del coltello, dell'avvicinamento alla vittima e dell'azione esecutiva - si colgono per il resto solo alternativi apprezzamenti di alcuni contenuti processuali che vengono di volta in volta reinterpretati, ignorando però l'intero contesto dei ragionamenti esaustivamente rappresentati dai giudici di merito sugli stessi temi. Da ciò dunque l'inammissibilità di tutte le censure mosse col primo motivo.

3. Le stesse considerazioni vanno svolte con riguardo al secondo motivo. Nel corpo dello stesso si citano principi giurisprudenziali e certe risultanze; ma non si considera l'intero iter motivazionale che ha portato a individuare gli estremi della premeditazione. Il percorso seguito non si è limitato a rilevare la chiara intenzione di uccidere la donna esternata dall'incedere degli atti persecutori. Questo dato, invero, è stato poi confrontato con quanto verificatisi il giorno del delitto. Infatti, si è avuta la conferma di come il proposito di uccidere, prima manifestato da Scalzo, fosse effettivo e fosse rimasto fermo senza un reale ripensamento, pur essendovene ampia possibilità. Proprio per questo l'imputato decise di uscire da casa armato del coltello al fine di intercettare la vittima e di pedinarla, fino a tenderle l'agguato nel momento da lui ritenuto propizio. E le coltellate inferte eseguirono il medesimo intento di uccidere ben prima maturato. I rilievi mossi, separando impropriamente la lettura delle diverse fasi secondo la logica concatenazione che ad esse si addice, non possiedono alcuna attitudine a smentire la corretta rappresentazione in sede di merito dell'elemento cronologico e di quello ideologico che sono richiesti dalla premeditazione.

4. Il terzo motivo, che censura la conferma del trattamento sanzionatorio, risulta parimenti inammissibile, giacché espone solamente apprezzamenti alternativi ignorando sia le valutazioni già intervenute con la concessione delle attenuanti generiche, sia che anche sul punto la sentenza impugnata (pag. 8) ha fornito argomentate risposte e spiegazioni saldamente ancorate alle risultanze processuali, secondo le insindacabili valutazioni di merito operanti in materia.

5. Dalla dichiarazione di inammissibilità del ricorso discende la condanna del ricorrente al pagamento delle spese processuali e, considerati i profili di colpa, della somma determinata in euro tremila in favore della cassa delle ammende. Va emessa condanna dell'imputato solo generica al pagamento delle spese sostenute nel grado dalla parte civile ammessa al patrocinio a spese dello Stato, poiché alla liquidazione dovrà in seguito provvedere la Corte di appello di Milano con decreto di pagamento ai sensi degli artt. 82 e 83 d.P.R. n. 115 del 2002 (Sez. U., c.c. del 26/09/2019, rg. n. 38190/18, informazione provvisoria n. 17). 

P.Q.M. 
Dichiara inammissibile il ricorso e condanna il ricorrente al pagamento delle spese processuali e della somma di euro tremila in favore della cassa delle ammende, nonché alla rifusione delle spese sostenute nel grado dalla parte civile ammessa al patrocinio a spese dello Stato