SENTENZA sui ricorsi proposti da: BIANCHI IARIM nato il 17/02/1977 a MONZA PARTE CIVILE avverso la sentenza del 01/03/2016 della CORTE APPELLO di MILANO visti gli atti, il provvedimento impugnato e il ricorso; udita la relazione svolta dal Consigliere VINCENZO SIANI Udito il Pubblico Ministero, in persona del Sostituto Procuratore che ha concluso. Il PG chiede l'annullamento senza rinvio della sentenza impugnata relativamente al reato sub A perché estinto per prescrizione e l'annullamento con rinvio per il reato sub B. Udito il difensore RITENUTO IN FATTO

1. Con sentenza resa in data 10 marzo - 30 maggio 2016 la Corte di appello di Milano, giudicando in sede di rinvio dalla Corte di cassazione, in parziale riforma della sentenza emessa dal Tribunale di Monza del 19 luglio 2013 nei confronti di Iarim Bianchi - imputato, per quanto ancora rileva, del delitto di cui all'art. 612 bis cod. pen. in danno di Silvia Nava, contestato come commesso in Camparada, Usmate Velate ed altrove, dal marzo 2009 a tutto il 6 settembre 2009 (capo A) e del delitto di cui all'art. 605 cod. pen. in danno di Silvia Nava, contestato come commesso in Usmate Velate, nel corso del mese di giugno 2008 (capo B) - lo ha ritenuto colpevole di entrambi i reati, riuniti in continuazione, e lo ha condannato alla pena di anni uno, mesi otto di reclusione, nonché al risarcimento dei danni in favore della Nava, costituita parte civile, liquidati in euro 15.000,00, oltre spese relative a tutti i gradi. Il Tribunale di Monza, con la sopra indicata sentenza, oltre a dichiarare non doversi procedere nei confronti del Bianchi per l'ulteriore reato di cui all'art. 660 cod. pen. per essersi esso estinto a seguito di intervenuta oblazione, aveva assolto l'imputato dal reato di sequestro di persona per insussistenza del fatto ed aveva dichiarato non doversi procedere nei suoi confronti in ordine al reato di atti persecutori per essersi il reato estinto per remissione di querela, accettata. Impugnata tale decisione dal Pubblico ministero, su sollecitazione della parte civile, con esclusivo riguardo alle statuizioni relative ai reati di sequestro di persona e di atti persecutori, la Corte di appello di Milano, con sentenza del 23 ottobre - 5 novembre 2014, aveva confermato la sentenza di primo grado. Proposto ricorso dal Procuratore generale presso la Corte di appello di Milano teso a dedurre vizi di motivazione della sentenza impugnata, con primario riferimento alla prospettazione della inattendibilità delle dichiarazioni della persona offesa sortita dalla medesima, la Corte di cassazione (Sez. 5, n. 28706 del 14/04/2015) ha annullato la sentenza stessa con rinvio ad altra Sezione della Corte di appello di Milano per nuovo esame e per le relative statuizioni, anche in ordine al rapporto fra l'imputato e la parte civile. La Corte di appello di Milano, celebrato il giudizio di rinvio, ha emesso la sentenza in principio citata che ha riformato la sentenza di primo grado condannando il Bianchi nei sensi pure precisati.

2. Avverso questa decisione ha proposto ricorso il dIfensore del Bianchi chiedendone l'annullamento e adducendo un unico motivo, articolato in tre censure, con cui lamenta violazione degli artt. 125, 538 e ss. e 603 cod. proc. pen., nonché 163, 605 e 612 bis cod. pen. e vizio della motivazione, in relazione all'art. 606, comma 1, lett. b) ed e), cod. proc. pen. 2.

1. In primo luogo, la Corte territoriale, giudicando in sede di rinvio, aveva emesso una decisione affetta da motivazione manifestamente illogica, per non aver proceduto - prima di modificare la pregressa valutazione di inattendibilità delle dichiarazioni della persona offesa Silvia Nava - alla rinnovazione dell'istruzione dibattimentale avente ad oggetto l'escussione della stessa: la nuova e diversa valutazione di quelle dichiarazioni era avvenuta sulla base dell'originaria deposizione, la quale però era stata già ritenuta connotata da profili di inattendibilità dal Tribunale e dalla Corte di appello nei primi due gradi di giudizio. La mancata rinnovazione dell'istruzione aveva contravvenuto agli insegnamenti della Corte EDU ed anche a quelli, ormai radicati, della giurisprudenza interna di legittimità che aveva reiteratamente stabilito come, in ipotesi di sovvertimento dell'esito assolutorio di primo grado, il giudice di appello avesse l'obbligo di delineare in modo rafforzato le ragioni del suo diverso convincimento, così da far emergere un'efficacia persuasiva superiore e far venir meno ogni ragionevole dubbio. L'esito di questo processo interpretativo era nel senso che il giudice di appello, investito del gravame del Pubblico ministero avverso la sentenza di assoluzione dell'imputato, fondato sulla erronea valutazione delle prove dichiarative, non poteva riformare la sentenza impugnata nel senso dell'affermazione di responsabilità dell'imputato senza aver previamente provveduto a rinnovare l'istruzione dibattimentale attraverso l'esame dei soggetti che avevano reso dichiarazioni sui fatti del processo ritenute decisive ai fini del giudizio assolutorio di primo grado. Nel caso di specie, era stata, in particolare, omessa la escussione della persona offesa Silvia Nava, per cui la rivalutazione delle sue dichiarazioni risultava contraria ai principi suindicati. 2.

2. La decisione impugnata era viziata da motivazione illogica anche per avere negato al Bianchi il beneficio della sospensione condizionale della pena perché l'indole violenta dell'imputato impediva una prognosi a lui favorevole: tale valutazione contrastava, però, con quanto aveva riferito alla persona offesa, pure ritenuta credibile dalla Corte stessa, posto che la vicenda in questione risaliva agli anni 2008-2009, senza alcuna altra manifestazione antigiuridica nel tempo seguente, tanto da indurre la Nava a rimettere la querela. 2.

3. La sentenza era viziata anche in riferimento alle statuizioni civili, essendo stata accolta la domanda della parte civile in presenza di una remissione di querela ed essendo stata effettuato, la liquidazione delle spese processuali illegittimamente senza la specificazione delle voci concorrenti a formare l'importo complessivo e dei criteri di valutazione adottati.3. Il Procuratore generale ha, a sua volta, concluso per l'accoglimento del ricorso e l'annullamento della sentenza impugnata con rinvio al giudice di merito per nuovo esame, con riferimento al reato non prescritto, quello sub B, e l'annullamento senza rinvio in ordine al reato nelle more prescritto, quello sub A.

CONSIDERATO IN DIRITTO

1. La Corte ritiene che il ricorso sia fondato nei sensi che seguono e vada, pertanto, accolto.

2. Appare indiscutibile che la sentenza del Tribunale di Milano, confermata alla sentenza di secondo grado di poi annullata dalla Corte di cassazione, era stata impugnata con l'appello del P.m., che aveva contestato la valutazione di inattendibilità delle dichiarazioni rese dalla persona offesa Silvia Nava, inattendibilità ritenuta dal primo giudice e poi dal giudice di appello, essendosi reputata la sua deposizione, in punti cruciali, illogica ed incoerente. La sentenza di legittimità, nell'annullare la sentenza di secondo grado, ha ritenuto illogiche le argomentazioni addotte dalla Corte di appello, confermative di quelle svolte dal Tribunale, per destituire di attendibilità le dichiarazioni della persona offesa con primario riguardo a quanto la Nava aveva riferito in merito al sequestro di persona in suo danno all'interno dell'autovettura, segnalando anche l'esigenza di raffrontare la deposizione della persona offesa con le ammissioni del Bianchi ed alfine annullando tout court la sentenza di appello con rinvio al giudice di merito per nuovo esame. E' altrettanto indubitabile che la Corte territoriale, con la sentenza emessa all'esito del giudizio di rinvio, abbia operato una netta rivalutazione dell'attendibilità di Silvia Nava enucleando gli elementi, ivi incluso l'esito dell'originario interrogatorio di garanzia reso dal Bianchi, che confortavano il giudizio di attendibilità, poi riportando le dichiarazioni della persona offesa e reputando verosimile il contenuto del suo racconto, come tale dotato di adeguata attendibilità intrinseca, oltre che pienamente riscontrato dagli altri elementi, anche testimoniali, acquisiti nel corso del dibattimento di primo grado, così finendo per considerare il narrato della persona offesa granitico, coerente, preciso ed attendibile. Deve, dunque, concludersi che la valenza probatoria della testimonianza di Silvia Nava è radicalmente mutata nel contesto decisorio proprio della sentenza di rinvio, in ragione della piena attendibilità delle sue dichiarazioni ritenuta nella sentenza qui impugnata, in chiara dissonanza dalle conclusioni opposte a cui erano approdate la sentenza di merito impugnata, ossia quella resa dal Tribunale, confermata dalla sentenza di appello, di poi annullata. Il descritto viraggio interpretativo avente ad oggetto l'indicata fonte dichiarativa è maturato sulla scorta dei verbali della escussione della persona offesa avvenuta nel corso dell'istruzione dibattimentale innanzi al Tribunale (nelle sessioni del 17 settembre 2010 e del 18 febbraio 2011): ad essi si sono richiamati i giudici del rinvio senza, d'altronde, fare menzione di alcuna corrispondente rinnovazione dell'istruzione.

3. Si profila, allora, fondato il primo motivo di impugnazione. E' rilevante l'applicazione anche al presente processo dei principi maturati nella giurisprudenza consolidata della Corte EDU (anzitutto con sent. 05/07/2011, Dan c/ Moldavia) in ordine alla previsione contenuta nell'art. 6, par. 3, lett. d), della CEDU, relativa al diritto dell'imputato di esaminare o fare esaminare i testimoni a carico ed ottenere la convocazione e l'esame dei testimoni à discarico, principi costituenti imprescindibile parametro interpretativo delle norme processuali interne. Alla loro stregua "il giudice di appello, investito della impugnazione del pubblico ministero avverso la sentenza di assoluzione di primo grado, anche se emessa all'esito del giudizio abbreviato, con cui si adduca una erronea valutazione delle prove dichiarative, non può riformare la sentenza impugnata, affermando la responsabilità penale dell'imputato, senza avere proceduto, anche d'ufficio, ai sensi dell'art. 603, comma terzo, cod. proc. pen., a rinnovare l'istruzione dibattimentale attraverso l'esame dei soggetti che abbiano reso dichiarazioni sui fatti del processo, ritenute decisive ai fini del giudizio assolutorio di primo grado". La conseguenza ineludibile è che "è affetta da vizio di motivazione ex art. 606, comma primo, lett. e), cod. proc. pen., per mancato rispetto del canone di giudizio 'al di là di ogni ragionevole dubbio', di cui all'art. 533, comma primo, cod. proc. pen., la sentenza di appello che, su impugnazione del pubblico ministero, affermi la responsabilità dell'imputato, in riforma di una sentenza assolutoria, operando una diversa valutazione di prove dichiarative ritenute decisive, delle quali non sia stata disposta la rinnovazione a norma dell'art. 603, comma terzo, cod. proc. pen.", con l'ulteriore effetto che "al di fuori dei casi di inammissibilità del ricorso, qualora il ricorrente abbia impugnato la sentenza di appello censurando la mancanza, la contraddittorietà o la manifesta illogicità della motivazione con riguardo alla valutazione di prove dichiarative ritenute decisive, pur senza fare specifico riferimento al principio contenuto nell'art. 6, par. 3, lett. d), della Convenzione europea per la salvaguardia dei diritti dell'uomo e delle libertà fondamentali, la Corte di cassazione deve annullare con rinvio la sentenza impugnata" (Sez. U, n. 27620 del 28/04/2016, Dasgupta, Rv. 267492; v. poi, per la particolare evidenziazione degli effetti di tali principi anche in tema di giudizio abbreviato, Sez. U, n. 18620 del 19/01/2017, Patalano, Rv. 269787). Questi principi non possono non valere anche nel giudizio di rinvio a seguito da annullamento della sentenza assolutoria conforme a quella di primo grado impugnata dal pubblico ministero, in cui il punto rilevante ai fini dell'accertamento della responsabilità dell'imputato afferisca alla diversa valutazione di prove dichiarative ritenute decisive. Il fatto che all'appello del pubblico ministero, rigettato con conferma dell'assoluzione dell'imputato, sia seguito il giudizio di legittimità, che ha annullato la sentenza di secondo grado per vizio della sua motivazione in ordine alla valutazione delle prove dichiarative di cui si tratta, non appare escludere l'esigenza logico-giuridica, coordinata al rispetto pieno del principio convenzionale sopra richiamato, che il giudice del rinvio - a sua volta investito della impugnazione del pubblico ministero avverso la sentenza di assoluzione di primo grado e, quindi, chiamato a valutare la prova dichiarativa - non possa pervenire alla riforma della sentenza impugnata nel senso dell'affermazione della penale responsabilità dell'imputato senza avere prima proceduto (anche d'ufficio) a rinnovare l'istruttoria dibattimentale mediante l'escussione di coloro che abbiano reso dichiarazioni sui fatti del processo, ritenute decisive ai fini del giudizio assolutorio di primo grado, alla stregua dell'art, 603, comma 3, cod. proc. pen. (già nel testo vigente all'epoca della decisione, al di là delle susseguenti modificazioni). L'interposizione del giudizio di legittimità, ad effetto rescindente, non muta dunque i termini della questione inerente alla necessità per il giudice del rinvio di svolgere la previa rinnovazione dell'istruzione dibattimentale avente ad oggetto le prove dichiarative decisive nel senso dianzi chiarito, ove si giunga, in riforma della prima decisione, alla condanna dell'imputato, su impugnazione del pubblico ministero. D'altronde, il potere di riapertura del dibattimento da parte del giudice del rinvio si configura secondo connotazioni identiche a quelle inerenti ai poteri del giudice la cui sentenza è stata annullata, ai sensi dell'art. 627, comma 2, cod. proc. pen. Il giudice del rinvio deve, quindi, disporre l'assunzione delle prove rilevanti per la decisione, alla stregua del canone normativo sopra richiamato (art. 603 cod. proc. pen.), interpretato in consonanza con i principi affermati dalla giurisprudenza convenzionale ed, a seguire, interna, testé ribaditi (cfr. per un'ipotesi di applicazione dei principi succitati al giudizio di rinvio Sez. 1, n. 10449 del 28/09/2016, dep. 2017, Corsi, n.m.).

4. Corollario di questo ragionamento è che, per la disamina di entrambi i reati per i quali è stata affermata la penale responsabilità del Bianchi in sede di rinvio, il vizio di motivazione rilevato impone - in accoglimento del primo motivo ed assorbita ogni altra questione posta dalle restanti doglianze - l'annullamento della sentenza impugnata. 4.

1. Tale annullamento è da disporsi con rinvio per il nuovo giudizio sulla regiudicanda, da svolgersi previa rinnovazione delle prove dichiarative ritenute decisive di cui si pronostichi una diversa valutazione e, dunque, certamente previa nuova escussione della persona offesa Silvia Nava. Si precisa che il concetto di decisività rilevante ai presenti fini è peculiare, essendo da individuare (come è stato pure chiarito dal citato arresto regolatore di Sez. U, n. 27620 del 28/04/2016, Dasgupta, cit.) con riferimento, da un lato, alle prove dichiarative che, secondo la sentenza di primo grado, hanno determinato o anche soltanto contribuito a determinare l'esito liberatorio e che, pur in presenza di altre fonti probatorie di diversa natura, se espunte dal complesso del materiale probatorio, si rivelano potenzialmente idonee a incidere sull'esito del giudizio di appello, rispetto all'alternativa fra proscioglimento e condanna, e, dall'altro, alle prove dichiarative che, ritenute di scarso o di nessun valore probatorio dal primo giudice, siano, nella prospettiva della parte appellante, rilevanti, da sole o insieme ad altri elementi di prova, ai fini del conseguimento della condanna dell'imputato. 4.

2. Non può disporsi l'annullamento senza rinvio per alcuno dei due reati oggetto di contestazione. Invero, anche per ciò che concerne particolarmente al delitto di cui all'art.612 bis cod. pen. (quello per il quale il termine prescrizionale è più breve), la cui consumazione è contestata come avvenuta il 6 settembre 2009, al termine massimo di prescrizione - che, ai sensi degli artt. 157 e 161 cod. pen., veniva a scadere in data 6 marzo 2017 - vanno aggiunti i periodi relativi alle due sospensioni del termine stesso: giorni 70, in relazione al rinvio dell'udienza del 19 ottobre 2012 al 28 dicembre 2012, ad istanza della difesa dell'imputato; ulteriori giorni 60, in relazione al rinvio per concomitante e preminente impegno professionale del difensore (da considerarsi legittimo impedimento) dell'udienza del 15 febbraio 2013 all'udienza del 3 maggio 2013. Di conseguenza, già per l'individuazione di tali sospensioni del decorso del termine prescrizionale, quello massimo va ricollocato al 17 luglio 2017: esso non può dirsi, quindi, all'atto della presente decisione.5. Alla stregua delle considerazioni svolte, si deve annullare la sentenza impugnata, con rinvio per nuovo giudizio ad altra Sezione della Corte di appello di Milano affinché celebri il nuovo giudizio nel rispetto del principio qui ribadito, con la conseguente rinnovazione dell'istruzione dibattimentale nella parte rilevante, nei sensi chiariti, per la decisione. 
P.Q.M. 
Annulla la sentenza impugnata e rinvia per nuovo giudizio