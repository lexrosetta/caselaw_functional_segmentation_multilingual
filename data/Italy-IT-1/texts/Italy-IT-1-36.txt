 SENTENZA sul ricorso proposto da: MONTANARO SALVATORE nato a CANOSA DI PUGLIA il 30/05/1971 avverso la sentenza del 01/03/2019 della CORTE APPELLO di BARI dato avviso alle parti; udita la relazione svolta dal Consigliere MARCO VANNUCCI; _ 

OSSERVATO IN FATTO E CONSIDERATO IN DIRITTO 

che con sentenza emessa il 22 gennaio 2015 il Giudice dell'udienza preliminare del Tribunale di Foggia, a definizione di processo svoltosi nelle forme del giudizio abbreviato: accertò che Salvatore Montanaro era responsabile della commissione, in Trinitapoli, dall'Il febbraio 2014 e in tale specifico giorno, in esecuzione del medesimo disegno criminoso e in danno di Katarzyna Moskwa, dei delitti di atti persecutori (art. 612-bis cod. pen.), di tentata violenza privata (artt. 56, 610 cod. pen.), di tentata violazione di domicilio (artt. 56, 614 cod pen.); condannò l'imputato alla pena di otto mesi di reclusione, disponendo che l'esecuzione della pena venisse sospesa alle condizioni di legge e che della non condanna non si facesse menzione nel certificato del casellario giudiziale rilasciato su richiesta dei privati; che, adita dal solo imputato, la Corte di appello di Bari, con sentenza emessa il 11 maggio 2016, confermò la sentenza di primo grado; che, in parziale accoglimento del ricorso dell'imputato, questa Corte, con sentenza emessa il 11 gennaio 2018: annullò la sentenza di appello "limitatamente al reato di cui all'art. 612-bis c.p."; rigettò il ricorso nel resto; che con sentenza emessa a definizione de, giudizio di rinvio il 1 marzo 2019, la Corte di appello di Bari: ha qualificato come molestia (art. 660 cod. pen.) i fatti descritti nel capo di imputazione A) e dal giudice di primo grado qualificati come atti persecutori; dopo avere ritenuto, in funzione dell'applicazione della disciplina della continuazione, più grave il delitto di tentativo di violenza privata, ha rideterminato in sei mesi di reclusione la pena da infliggere per la commissione dei due delitti e della contravvenzione; ha confermato nel resto la sentenza di primo grado; che, per quanto qui interessa, la motivazione della sentenza è nel senso che: i reati della cui commissione Moskwa venne accusata in base a denuncia di Montanaro sono tutti successivi a quelli contestati a quest'ultimo nel processo definito con la sentenza appellata; non è in contestazione "la condotta materiale concretatasi in pedinamenti, appostamenti, ricerche di contatti telefonici, profferte amorose", con la conseguenza che, in mancanza della verificazione di uno degli eventi previsti dall'art. 612-bis cod. pen. (per le ragioni dalla sentenza illustrate), "la fattispecie ascritta all'imputato andrà derubricata in quella di cui all'art. 660 c. p."; che per la cassazione di tale sentenza Montanaro ha proposto ricorso (atto sottoscritto dal difensore, avvocato Giacomo Lattanzio) contenente tre motivi il impugnazione; che con il primo motivo il ricorrente censura la sentenza per avere affermato la sussistenza del reato sulla base del suo "puro aspetto materiale", senza "verificare se la condotta dell'agente violi il bene giuridico tutelato dalla norma", essendo dunque mancato ogni accertamento del requisito della petulanza; che, inoltre, il ricorrente afferma che "sotto il profilo soggettivo, è richiesto che la volontà della condotta sia collegata al fine specifico di interferire inopportunamente nell'altrui sfera di libertà, elemento privo di un minimo riferimento nella motivazione che doveva confrontarsi in quei comportamenti reciproci e non analizzati"; che la censura è inammissibile, in quanto: i comportamenti specificamente descritti nel capo di imputazione e nella sentenza impugnata accertati sono, anche in ragione della loro reiterazione nel tempo (dall'Il febbraio al 15 maggio 2014), in sé interferenti in maniera rilevante con la vita privata e di relazione della persona offesa - che le avances del ricorrente infastidivano non poco, tanto da provocare le reazioni nella sentenza impugnata descritte - e sono sorretti dalla consapevolezza della idoneità della condotta, complessivamente considerata, ad invadere inopportunamente la sfera di libertà del soggetto passivo; la deduzione relativa alla reciprocità delle molestie non trova alcun riscontro nella motivazione della sentenza impugnata (che si è limitata a riferirsi a "frequentazioni tra l'imputato e la persona offesa nel periodo in rassegna", nonché a "telefonate e condotte violente" poste in essere dalla persona offesa nei confronti dell'imputato); che con il terzo motivo il ricorrente censura la sentenza per non avere escluso la punibilità quanto alla contravvenzione accertata in ragione della particolare tenuità del fatto (art. 131-bis cod. pen.), in quanto: la sentenza di primo grado venne emessa prima dell'introduzione dell'art. 131-bis cod. pen. e, soprattutto, "non erano emersi gli elementi relativi alle condotte poste in essere dalla parte offesa nei confronti dell'imputato"; le condotte accertate vennero poste in essere in un limitato periodo di tempo, sì che le stesse non possono ritenersi conseguenza di un comportamento abituale; "è emerso che successivamente la parte offesa ha contattato e minacciato lo stesso imputato, rendendo incompatibile una situazione di disagio come dalla stessa prospettato, ma pur considerando il disagio derivato dalla condotta contestata, è emersa una situazione di limitata molestia che potrebbe giustificare l'applicazione della causa di non punibilità"; che il motivo è inammissibile, in quanto: è vero che l'art. 131-bis cod. pen. venne introdotto con legge n. 28 del 2015, dopo l'emissione della sentenza di primo grado; è però altrettanto vero che la causa di non punibilità prevista da tale disposizione di legge ben avrebbe potuto essere dal ricorrente dedotta già nel corso della discussione finale del processo di appello definito con la sentenza, poi annullata, del 12 maggio 2016 e, in ogni caso, nelle conclusioni rassegnate avanti il giudice di rinvio; secondo le conclusioni trascritte nella sentenza impugnata il ricorrente ha chiesto al giudice l'assoluzione dall'accusa di avere commesso il delitto di atti persecutori e, in subordine, "la derubricazione della fattispecie in quella di cui all'art. 660 c.p."; nessuna sollecitazione all'esercizio del potere offìcioso di accertamento della causa di non punibilità in discorso è stata dal ricorrente rivolta al giudice di rinvio; la conseguenza è che, nell'ordine di concetti affermati da Cass. S.U. n. 22533 del 25 ottobre 2018, dep. 2019, Salerno, Rv. 275376, tale questione, comportante accertamenti in fatto, non può essere per la prima volta dedotta nel giudizio di cassazione, oltretutto in violazione del principio del contraddittorio fra imputato e pubblico ministero; che con il secondo motivo di ricorso viene eccepita l'estinzione della contravvenzione accertata per prescrizione, secondo il ricorrente già verificatasi all'udienza di discussione del 1 marzo 2019, "essendo il reato commesso dall'11.4.2014"; che l'inammissibilità del ricorso per cassazione, anche dovuta alla manifesta infondatezza dei motivi, non consente il formarsi di un valido rapporto di impugnazione e preclude, pertanto, la possibilità di accertare, in applicazione dell'art. 129 cod. proc. pen., le cause di non punibilità in tesi sussistenti, quale la prescrizione del reato maturata in data anteriore alla sentenza resa a definizione del giudizio di rinvio, ma dalla parte non dedotta né dal giudice dell'impugnazione rilevata (giurisprudenza di legittimità costante a partire da Cass. S.U., n. 23428 del 22 marzo 2005, Bracale, Rv. 231164; nello stesso senso cfr., altresì, Cass. S.U. n. 12602 del 17 dicembre 2015, dep. 2016, Ricci, Rv. 266818); che l'accertata inammissibilità del ricorso - non derivante dal suo tardivo deposito - non esaurisce però la cognizione di questa Corte nel caso di specie; che, invero, dal contenuto della sentenza impugnata risulta che quella di primo grado venne emessa a definizione di processo svoltosi nelle forme del giudizio abbreviato e che alla pena inflitta al ricorrente il giudice di primo grado giunse dopo avere effettuato la riduzione prevista dall'art. 442, comma 2, cod. proc. pen.; che al tempo della pronuncia di tale sentenza (22 gennaio 2015) la disposizione da ultimo citata prevedeva che, nel caso di condanna, «la pena che il giudice determina tenuto conto di tutte le circostanze è diminuita di un terzo»; che nel periodo intercorso fra l'emissione della sentenza di primo grado e quella in questa sede impugnata entrò in vigore (il 3 agosto 2017) la legge n. 103 del 2017 che, con l'art. 1, comma 44, dispose che al primo periodo del comma 2 dell'art. 442 cod. proc. pen., le parole: «è diminuita di un terzo» fossero sostituite dalle seguenti: «è diminuita della metà se si procede per una contravvenzione e di un terzo se si procede per un delitto»; che, sul punto, in motivazione, Cass. S.U., n. 2977 del 6 marzo 1992, Piccillo, Rv. 189399, già ebbe modo di affermare con chiarezza che la disposizione contenuta nell'art. 442, comma 2, cod. proc. pen., nelle varie versioni succedutesi nel tempo, pur disciplinando aspetti processuali connessi, in caso di condanna, all'esito sanzionatorio del giudizio abbreviato, coniuga tali aspetti con una indubbia portata sostanziale, quale deve ritenersi quella relativa alla diminuzione o alla sostituzione della pena, che integra un trattamento penale di favore, sia pure con caratteristiche peculiari, perché ricollegabili alla condotta dell'imputato successiva al reato e connotata dalla scelta processuale di accesso a tale rito, alternativo a quello ordinario; che, sviluppando tali considerazioni, Cass. S.U., n. 18821 del 24 ottobre 2013, dep. 2014, Ercolano, Rv. 258649, ha, in motivazione esplicitamente asserito che la disposizione del codice di rito in esame, «disciplinando la severità della pena da infliggere in caso di condanna secondo il rito abbreviato, è norma di diritto penale sostanziale»; che tale interpretazione è stata ribadita dalla successiva giurisprudenza di legittimità (anche da quella relativa alle conseguenze sulle sentenze passate in cosa giudicata della sentenza della Corte EDU del 17 settembre 2009 nel caso Scoppola contro Italia e dei contenuti di Corte Cost. n. 210 del 2013); che la sentenza resa a definizione del giudizio di rinvio non ha tenuto conto di tale modificazione normativa e il ricorrente nulla ha dedotto sul punto neppure in questa sede; che, non essendosi formato alcun giudicato interno su tale pena in ragione dei motivi di ricorso della sentenza di appello, questa Corte, in considerazione della norma sostanziale contenuta nel citato articolo del codice di rito, è legittimata ad applicare d'ufficio, ex art. 609, comma 2, cod. proc. pen. (cfr. Cass. S.U., 46653 del 26 giugno 2015, Della Fazia, Rv. 265111), il novellato art. 442, comma 2, cod. proc. pen. al caso di specie, anche se il ricorrente non abbia formulato censure sul punto: e ciò, facendo necessaria applicazione, in funzione della determinazione della pena secondo legge, dell'art. 2, quarto comma, cod. pen., avente presidio nell'art. 25, secondo comma, Cost.; che, infatti, alla luce del contenuto precettivo del novellato art. 442, comma 2, del codice di rito, confrontato con quello vigente prima del 3 agosto 2017, la pena oggi da infliggere per la commissione di contravvenzioni (cui si perviene previa diminuzione della metà della pena determinata tenendo conto di tutte le circostanze) è per l'imputato «più favorevole» (art. 2, quarto comma, cod. pen.) rispetto a quella da infliggere per la commissione di qualunque reato in applicazione della medesima disposizione di legge (come detto, avente natura di norma sostanziale applicabile solo nel giudizio abbreviato) nel testo vigente prima della sopra indicata data (prevedente la diminuzione di un terzo della pena determinata dal giudice tenendo conto di tutte le circostanze); LI che la pena per il ricorrente è dunque da determinare facendo applicazione della norma di diritto sostanziale più favorevole al reo (il novellato art. 442, comma 2, cod. proc. pen.); che tale interpretazione delle norme rilevanti in argomento, come sopra indicate, è già consolidata nella giurisprudenza di legittimità; che, infatti, Cass. Sez. 4, n. 832 del 15 dicembre 2017, dep. 2018, Del Prete, Rv. 271752, ha, in motivazione, affermato che «l'art. 442, secondo comma, cod. proc. pen., come novellato dalla I. n. 103 del 2017, nella parte in cui prevede che, in caso di condanna, la pena che il giudice determina tenendo conto di tutte le circostanze è diminuita della metà, anziché di un terzo, se si procede per una contravvenzione, pur essendo disposizione processuale, comporta un trattamento sostanziale sanzionatorio più favorevole e si applica come stabilisce l'art. 2, quarto comma, cod. pen., anche alle fattispecie anteriori, salvo che sia stata pronunciata sentenza irrevocabile» (in senso conforme, cfr.: Cass. Sez. 7, n. 25879 del 23 maggio 2019, Moulay, n. m.; Cass. Sez. 4, n. 5034 del 15 gennaio 2019, Lazzara, Rv. 275218;Cass. Sez. 1, n. 6300 del 21 dicembre 2018, dep. 2019, Farina, n. m.; Cass. Sez. 1, n. 50435 del 25 settembre 2018, Giorgio, n. m.); che, inoltre, la giurisprudenza di legittimità ha avuto modo di precisare che quando la condanna è pronunciata a definizione di giudizio abbreviato e ha quale presupposto l'accertamento della commissione di delitti e di contravvenzioni, l'applicazione della disciplina legale del reato continuato (o del concorso formale fra reati) da parte del giudice di merito ha quale conseguenza, quanto alla misura della pena in concreto da infliggere, che la riduzione di pena prevista dall'art. 442, comma 2, cod. proc. pen. vada effettuata distintamente sugli aumenti di pena disposti per le contravvenzioni, nella misura della metà, e su quelli disposti per i delitti (oltre che sulla pena base), nella misura di un terzo (in questo senso, cfr.: Cass. Sez. 1, n. 39087 del 24 maggio 2019, Mersini, Rv. 276869; Cass, Sez. 2, n. 14068 del 27 febbraio 2019, Selvaggio, Rv. 275772); che la sentenza impugnata non ha fatto applicazione al caso specie della disciplina contenuta nella sopra richiamata disposizione del codice penale e, di conseguenza, del precetto del citato articolo del codice di rito oggi vigente; avendo ridotto di un terzo, per effetto del rito applicato al processo di primo grado, la pena da essa complessivamente determinata (pari a nove mesi di reclusione) per la commissione dei due delitti e della contravvenzione di cui all'art. 660 cod. pen.; che per tale ragione essa è da annullare, senza rinvio, nella sola parte in cui ha determinato la pena inflitta al ricorrente; che l'adeguamento della pena alla (dal 1 agosto 2017) più mite disciplina legale della sanzione, derivata dalla definizione del processo di primo grado secondo le forme del giudizio abbreviato concluso, definito in sede di rinvio con sentenza di condanna per la commissione da parte del ricorrente dei delitti e della contravvenzione sopra indicati, può essere direttamente compiuto da questa Corte alla luce delle precise indicazioni sul punto contenute nella sentenza di primo grado (art. 620, lett. I), cod. proc. pen.); che, in applicazione dell'art. 442, comma 2, cod. proc. pen. (novellato) e dell'art. 81, secondo comma, cod. pen.: la pena dal giudice di merito determinata per i due delitti di cui agli artt. 56, 610 cod. pen. e di cui agli artt. 56, 614 cod. pen. è complessivamente pari a otto mesi di reclusione (sei mesi di reclusione per il più grave delitto di cui agli artt. 56, 610 cod. pen., aumentata di due mesi di reclusione per il secondo delitto); su tale pena complessiva, relativa ai due delitti, deve essere effettuata la riduzione di un terzo; la pena per i due delitti è quindi pari a cinque mesi e dieci giorni di reclusione; la pena di in aumento dallo stesso giudice determinata per la contravvenzione di cui all'art. 660 cod. pen., pari a un mese di reclusione, deve essere invece ridotta della metà ed è quindi pari a quindici giorni; la pena da infliggere in concreto è, dunque, pari a cinque mesi e venticinque giorni di reclusione. 
P.Q.M.
Annulla senza rinvio la sentenza impugnata limitatamente all'entità della pena