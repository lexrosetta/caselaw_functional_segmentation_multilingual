 



 Vicenda processuale e provvedimento impugnato - Al ricorrente viene contestata la commissione di due episodi di violenza sessuale aggravata in danno di una ragazza con la quale aveva intrattenuto una relazione sentimentale, di lesioni personali aggravate e di atti persecutori, sempre in danno della medesima, nonché di ricettazione, porto e detenzione di un'arma clandestina. Per tali reati, egli è già stato giudicato in primo grado e condannato alla pena di anni 4 e mesi 6 di reclusione. Il Tribunale, in occasione di tale giudizio, ha anche OSCURATA respinto una istanza del ricorrente volta ad ottenere la revoca o sostituzione della custodia in carcere con arresti domiciliari (anche con controllo elettronico). L'appello che il ricorrente ha proposto dinanzi al Tribunale, Sezione per il Riesame, avverso tale reiezione è stato respinto con l'ordinanza oggetto del presente gravame.



 Motivi del ricorso - Nel ricorso qui in considerazione, proposto mediante difensore, si deduce violazione di legge e vizio di motivazione sul rilievo che, anche ad ammettere la gravità delle condotte ascritte al ricorrente, non si deve neppure dimenticare che si è trattato di fatti estemporanei legati ad una relazione sentimentale. E', pertanto, arbitrario affermare, come fatto dal Tribunale, il pericolo di una recidiva ed una irresponsabilità sistematica. Inoltre, secondo il ricorrente, non si è tenuto conto dell'incensuratezza dell'imputato, della sua giovane età e del periodo di custodia già trascorso. Infine, la imprescindibilità della custodia in carcere sarebbe stata motivata in modo contraddittorio affermando, per un verso, l'adeguatezza degli arresti domiciliari con presidio elettronico ed, al contempo, la sua impraticabilità per indisponibilità temporanea dello strumento di controllo. Il ricorrente conclude invocando l'annullamento della ordinanza impugnata.







Motivi della decisione - Il ricorso è inammissibile perché generico ed assertivo. Oltretutto, esso si risolve in un tentativo di rivisitazione dei fatti con "minimizzazione" dei gravi e plurimi episodi di violenza (2 abusi sessuali, lesioni gravi ed atti persecutori) per i quali è stato già giudicato responsabile, quasi che si fosse trattato di condotte "occasionali" e non dell'espressione di un'indole violenta ed irascibile che non riesce a controllarsi neppure di fronte alla persona, teoricamente, amata. Un tale giudizio, in ogni caso, non può essere richiesto a questa Corte di legittimità cui compete solo verificare la esistenza e giustezza logica della decisione impugnata. Esula, infatti, dai poteri della Corte di Cassazione quello di una rilettura degli elementi di fatto posti a fondamento della decisione, la cui valutazione è, in via esclusiva, riservata al giudice di merito, senza che possa integrare il vizio di legittimità la mera prospettazione di una diversa, e per il ricorrente più adeguata, valutazione delle risultanze processuali (sez. VI, 8.5.09, n. 22445, Rv, 244181). Nel caso che qui occupa, non vi è dubbio che la Corte abbia dato una risposta più che adeguata e corretta all'appello dell'imputato ricordando, innanzitutto, che, giunti in quella fase del procedimento (per di più, dopo una sentenza di primo grado), una rivisitazione della misura in corso sarebbe stata possibile solo in presenza di elementi sopravvenuti posto che il mero decorso del tempo era da considerare del tutto irrilevante in sé e per sé. Esiste, infatti, un filone giurisprudenziale compatto nell'affermare che, ai fini della sostituzione della misura della custodia cautelare carceraria con quella degli arresti domiciliari e comunque con altra meno grave, il mero decorso del tempo non è elemento rilevante perché la sua valenza si esaurisce nell'ambito della disciplina dei termini di durata massima della custodia stessa, e quindi necessita di essere considerato unitamente ad altri elementi idonei a suffragare la tesi dell'affievolimento delle esigenze cautelari (sez. II 8.11.07, Lombardo, Rv. 238518) "dovendosi valutare ulteriori elementi di sicura valenza sintomatica in ordine al mutamento della situazione apprezzata all'inizio del trattamento cautelare" (sez. IV, 17.10.06, de Los Reyes, Rv. 235391). Il "fatto nuovo", rilevante ai fini della revoca ovvero della sostituzione della misura coercitiva con altra meno grave, deve essere costituito da elementi di sicura valenza sintomatica in ordine al mutamento delle esigenze cautelari apprezzate all'inizio del trattamento cautelare (sez. n, 26.9.07, Poropat, Rv. 238763). Di certo, neppure l'incensuratezza dell'imputato, qui evocata, costituiva elemento di novità per rivedere il tipo di misura applicata. Infine, deve dirsi che le difficoltà tecniche per l'applicazione del braccialetto elettronico esulano dalle competenze dell'autorità giudiziaria in genere. OSCURATA Alla presente declaratoria seguono, per legge, la condanna del ricorrente al pagamento delle spese processuali ed al versamento alla Cassa delle Ammende della somma di 1000 €, nonché la comunicazione, ex art. 94, co. 1 ter, , disp. att. c.p.p. alle autorità penitenziarie.

Visti gli artt. 615 e ss. c.p.p. Dichiara inammissibile il ricorso e condanna il ricorrente al pagamento delle spese processuali ed al versamento alla Cassa delle Ammende della somma di 1000 € Visto l'art. 94 co. 1 ter disp. att. c.p.p. Ordina che, a cura della cancelleria, sia trasmessa copia del presente provvedimento al direttore dell'istituto penitenziario competente per gli adempimenti di cui all'art. 94 co. 1 bis disp. att. c.p.p.. 