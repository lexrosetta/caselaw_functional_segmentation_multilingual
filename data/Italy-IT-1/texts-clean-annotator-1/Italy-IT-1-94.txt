 La Torre Giovanni è stato condannato in primo e secondo grado per percosse, danneggiamento, minaccia grave e violazione di domicilio commessi in danno di Stramacchia Massimiliano e Ragno Vita Maria in data 17 febbraio 2008, nonché per lesioni personali ed atti persecutori in danno di Ragno Vita Maria (reati commessi il 25/11/2009, quanto alle lesioni personali, e dal 23 febbraio 2009 al 25/11/2009 quanto agli atti persecutori). In appello, rilevata l'intervenuta prescrizione di due contravvenzioni e l'insussistenza del reato di atti persecutori fino al 23 febbraio 2009 (data di entrata in vigore dell'art. 612/bis cod. pen.), è stata ridotta la pena irrogata all'imputato. Secondo la prospettazione accusatoria, condivisa dai giudici di merito, l'imputato, incapace di accettare la fine della relazione intrattenuta con la Ragno, si introdusse, con violenza, nell'abitazione della donna il 17 febbraio 2008, dopo aver danneggiato la porta d'ingresso ed una finestra; colpì con pugni e schiaffi Stramacchia Massimiliano, che si trovava in compagnia della Ragno; minacciò i due di morte. Inoltre, a partire da ottobre 2008 tenne condotte minacciose e moleste in danno della donna, fino ad aggredirla fisicamente il 25/11/2009, data in cui le provocò lesioni fisiche personali.



Ricorre per Cassazione il difensore dell'imputato dolendosi del fatto che non è stata fornita risposta alle doglianze formulate con l'appello e che il giudizio di responsabilità si fonda, sostanzialmente, sulle dichiarazioni della persona offesa, non sottoposte a vaglio di affidabilità. Deduce che l'istruttoria espletata non ha consentito di "addivenire ad una ricostruzione della vicenda assolutamente coerente con l'assunto accusatorio, emergendo incongruenze logiche e giuridiche nell'applicazione della fattispecie criminosa alla condotta ascritta all'imputato, oltre che manifeste contraddizioni e lacunosità nel compendio probatorio in merito alle quali non si è affatto pronunciata la Corte di appello".







Il ricorso è inammissibile per mancanza di specificità. Con consolidato orientamento, questa Corte ha avuto modo di precisare che "è inammissibile il ricorso per Cassazione fondato su motivi che ripropongono le stesse ragioni già discusse e ritenute infondate dal giudice del gravame, dovendosi gli stessi considerare non specifici. La mancanza di specificità del motivo, invero, dev'essere apprezzata non solo per la sua genericità, come indeterminatezza, ma anche per la mancanza di correlazione tra le ragioni argomentate dalla decisione impugnata e quelle poste a fondamento dell'impugnazione, questa non potendo ignorare le esplicitazioni del giudice censurato senza cadere nel vizio di aspecificità...." (Cass., sez. 4, n. 5191 del 29/3/2000, Rv. 216473. Da ultimo, Cass., n. 11951 del 29/1/2014). Nella specie, l'affermazione di responsabilità si fonda non solo sulle dichiarazioni della persona offesa Ragno Vita Maria, pure attentamente valutate, ma anche su quelle di Stramacchia Massimiliano, che alla prima si accompagnava allorché vennero commessi i reati del 17 febbraio 2008, e dei carabinieri intervenuti subito dopo. Quanto agli atti persecutori e alle lesioni del 23/11/2009, valore è stato attribuito non solo alle dichiarazioni della Ragno, ma anche a quelle di Santoro Giorgio e Michela, che soccorsero la malcapitata, nonché alla certificazione medica acquisita, che prova autonomamente le lesioni riscontrate sulla donna. Contrariamente all'assunto del ricorrente, quindi, l'istruttoria espletata ha consentito di "addivenire ad una ricostruzione della vicenda assolutamente coerente con l'assunto accusatorio", mentre delle incongruenze logiche e giuridiche nella ricostruzione dei fatti e delle "manifeste contraddizioni e lacunosità nel compendio probatorio" - solo enunciate - non v'è traccia nella motivazione criticata. Ai sensi dell'articolo 616 cod. proc. pen., con il provvedimento che dichiara inammissibile il ricorso, la parte privata che lo ha proposto deve essere condannata al pagamento delle spese del procedimento, nonché — ravvisandosi profili di colpa nella determinazione della causa di inammissibilità - al pagamento a favore della cassa delle ammende della somma di euro duemila, così equitativamente fissata in ragione dei motivi dedotti 

Dichiara inammissibile il ricorso e condanna il ricorrente al pagamento delle spese processuali e della somma di C 2.000 a favore della Cassa delle ammende