







 R.D. è imputato dei reati di cui agli articoli 612, comma 2, e 610 del codice penale, commessi in danno di S.L. ; il tribunale di Salerno, sezione distaccata di Mercato San Severino, lo ha ritenuto colpevole dei reati ascritti e, ritenuta la continuazione, lo ha condannato alla pena di anni 1 e mesi 6 di reclusione. La Corte d'appello di Salerno ha confermato la sentenza di primo grado.



 Propone ricorso per Cassazione il R. per i seguenti motivi: a. contraddittorietà ovvero manifesta illogicità della motivazione sia per il fatto che, con riferimento al capo A (minacce) quello che viene descritto come un unico episodio criminoso, risulta commesso in diversi momenti storici, sia perché l'imputato è stato condannato per un episodio commesso il 10.11.2007, mentre nel capo di imputazione è indicata la diversa data dell'11.10.2007. Anche con riferimento al reato di cui al capo B (violenza privata) il giudice fa riferimento ad un episodio del 27 novembre 2007, che non è oggetto di contestazione (il capo B contesta fatti commessi fino al 24 novembre 2007). Infine, si rileva che la motivazione, laddove parla del reato di violenza privata, fa riferimento ad epiteti riportati nell'imputazione, mentre nei capi di imputazione tali epiteti non ci sono. b. Inosservanza od erronea applicazione dell'articolo 192 del codice di procedura penale, laddove la sentenza ha valorizzato le dichiarazioni rese nella querela dalla persona offesa, che nel dibattimento avrebbe dichiarato di non ricordare nulla, così impedendo alla difesa di interloquire sui fatti. c. Inosservanza od erronea applicazione dell'articolo 649 del codice di procedura penale; sostiene il ricorrente che il periodo che va dal 2007 al 2010 sarebbe coperto dal giudicato della sentenza 31/13 del giudice monocratico di Mercato San Severino, il quale disponeva non doversi procedere per il reato di cui all'articolo OSCURATA 612-bis. Secondo la difesa, il reato di cui all'articolo 612-bis costituisce fattispecie speciale rispetto ai reati per cui si procede e quindi, per il periodo in contestazione, i suddetti reati devono ritenersi assorbiti dal reato di stalking, per il quale vi è stata sentenza di non doversi procedere, anche se alcuni dei fatti sono precedenti all'entrata in vigore della legge istitutiva del reato di cui all'articolo 612-bis del codice penale (decreto legge 23 febbraio 2009, numero 11). d. Mancanza, contraddittorietà o manifesta illogicità della motivazione in ordine alla ritenuta sussistenza del bis in idem di cui al precedente motivo di impugnazione; il giudice di appello avrebbe omesso del tutto di motivare sul punto di cui al motivo precedente, ritenendo condivisibile l'opinione del giudice di primo grado, ma senza tener conto che la questione proposta davanti al tribunale era diversa da quella proposta nei motivi di impugnazione. e. Inosservanza od erronea applicazione dell'articolo 36 del codice di procedura penale perché la dottoressa M.A. componente del collegio di appello, avrebbe dovuto astenersi in quanto aveva emesso in procedimenti collegati un'ordinanza applicativa di misura cautelare e un decreto che disponeva il giudizio. f. inosservanza od erronea applicazione della legge penale in relazione all'articolo 62-bis del codice penale, non essendo in alcun modo provata la gravità dei fatti chiamata a supporto del diniego di concessione delle attenuanti generiche.







 Il primo motivo di ricorso è manifestamente infondato; quanto agli epiteti, essi sono puntualmente riportati nel capo di imputazione originario, nel decreto di citazione a giudizio, non essendo rilevante che nella sentenza di appello il capo di imputazione sia riportato solo in parte. Quanto alle discrasie temporali, sembra trattarsi di un errore materiale, in cui sono state invertite le cifre del mese e del giorno (capo A). Quanto al capo B, in effetti il 27 novembre 2007 sembra al di fuori del periodo in contestazione, ma deve rilevarsi che tutte queste questioni OSCURATA non erano state proposte con l'appello, anche se le date cui si fa riferimento nel ricorso erano state indicate allo stesso modo nella sentenza di primo grado, senza che sia stato mosso alcun rilievo con l'atto di appello. La sentenza, comunque, risulta adeguatamente motivata, anche con riferimento alla più approfondita sentenza di primo grado, essendo noto che la valutazione della motivazione deve essere condotta in modo sistematico, facendo riferimento a quella di primo e di secondo grado, che si integrano a vicenda.



 Il secondo motivo di ricorso è inammissibile in quanto contesta una circostanza di fatto, senza supportarla da idonea documentazione; nella sentenza di appello si dà atto delle risultanze del primo grado di giudizio, dando atto che la persona offesa aveva testimoniato. Ed in effetti, ad un esame del fascicolo processuale, emerge che la teste, pur dichiarando comprensibilmente di non ricordare con certezza i vari episodi, soprattutto le date, ha deposto sui fatti ed ha poi confermato a seguito di specifiche contestazioni del P.M.. La teste, dunque, non si è sottratta all'esame dibattimentale e nessuna violazione vi è stata per i diritti della difesa, che ha potuto contro esamínare la S.



 Il terzo motivo di ricorso non è molto chiaro, non essendo nemmeno specificato con adeguata chiarezza se l'assorbimento viene ritenuto con riferimento ad entrambi i reati oggi contestati o solo per uno di essi. Il motivo è altresì privo della necessaria autosufficienza, che lo rende inammissibile, non essendoci elementi concreti da cui desumere l'esistenza dell'assorbimento, ove anche fosse fondata la tesi della difesa. In ogni caso, pur tenendo conto della giurisprudenza richiamata nel ricorso (Sez. 5, n. 10388 del 06/11/2012 „ D., Rv. 255330; conf. Sez. 5, Sentenza n. 18999 del 19/02/2014, Rv. 260410) occorre ricordare che il reato di cui all'articolo 610 cod. pen. non è affatto assorbito nel reato di cui all'articolo 61v.. bis; la giurisprudenza richiamata, infatti si riferisce a casi in cui vi erano stati atti di molestia anteriori all'entrata in vigore della legge e non atti di violenza privata. Quest'ultimo reato richiede infatti un elemento diverso e non presente nella fattispecie dello stalking e cioè la costrizione a fare, tollerare od omettere qualche cosa. Pertanto, è la violenza privata che è speciale rispetto al reato di cui all'articolo 612 bis, e non viceversa (II reato di violenza privata è speciale rispetto al reato di atti persecutori di cui all'art. 612 bis cod. pen. in considerazione dell'elemento specializzante dato dallo scopo di costringere altri a fare, tollerare od omettere OSCURATA qualcosa, impedendone la libera determinazione con una condotta immediatamente produttiva di una situazione idonea ad incidere sulla libertà psichica del soggetto passivo; cfr. Sez. 3, n. 25889 del 20/03/2013, Ayari, Rv. 255561).



 Quanto alla minaccia, si ricorda che il delitto di atti persecutori è reato ad evento di danno e si distingue sotto tale profilo dal reato di minaccia, che ha natura di reato di pericolo (Sez. 5, n. 39519 del 05/06/2012, G., Rv. 254972; conf. Sez. 5, Sentenza n. 17698 del 05/02/2010, Rv. 247225).



 Il quarto motivo di ricorso è inammissibile in quanto, in relazione alle questioni di diritto, in sede di legittimità non conta tanto la motivazione del provvedimento, quanto la correttezza delle conclusioni. Nel caso di specie, come si è indicato al capo che precede, la questione in diritto, per la quale si riteneva di invocare l'articolo 649 del codice penale, era del tutto infondata.



 Il quinto motivo è inammissibile; innanzitutto, i motivi di ricusazione del giudice sono da ritenere tassativi e non estensibili in via analogica a casi di mera opportunità, effettiva o presunta (Sez. 6, n. 1024 del 10/03/, Ferlin, Rv. 198490). In secondo luogo, la mancata astensione del giudice non comporta alcuna sanzione processuale, potendo unicamente rilevare sotto il profilo disciplinare (Sez. 2, n. 36365 del 07/05/2013, Braccini, Rv. 256872). Infine, si ribadisce che non presenta profili di incostituzionalità l'art. 37 cod. proc. pen., nella parte in cui non prevede la possibilità di ricusare il giudice in presenza delle "gravi ragioni di convenienza" previste quale mera causa di astensione dall'art. 36, comma primo, lett. h), cod. proc. pen., in quanto la mancata inclusione di tale causa di astensione (che ha natura residuale) tra i casi di ricusazione è giustificata dalla sua indeterminatezza, sicchè essa, in caso contrario, si porrebbe in contrasto con i principi costituzionali del giudice naturale e della ragionevole durata del processo, consentendo il proliferare di dichiarazioni di ricusazione pretestuose e strumentali (Sez. 2, n. 27611 del 19/06/2007, Berlusconi, Rv. 239215).



 L'ultimo motivo di ricorso è inammissibile in quanto è generico e solleva censure di merito, a fronte di una sentenza adeguatamente motivata. OSCURATA



 Ne consegue che il ricorso deve essere rigettato; ai sensi dell'art. 616 c.p.p., con il provvedimento che rigetta il ricorso, la parte privata che lo ha proposto deve essere condannata al pagamento delle spese del procedimento. 

Rigetta il ricorso e condanna il ricorrente al pagamento delle spese processuali. Dispone che in caso di diffusione del presente provvedimento siano omesse le generalità e gli altri dati identificativi, a norma dell'art. 52 d. Igs. 196/03. 