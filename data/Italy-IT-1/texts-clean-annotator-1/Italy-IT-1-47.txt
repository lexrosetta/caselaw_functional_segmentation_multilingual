



 Con l' ordinanza indicata in epigrafe il Tribunale di sorveglianza di Firenze dichiarava inefficace la misura alternativa alla detenzione dell'affidamento in prova al servizio sociale, concessa a Quiriconi Alessandro con ordinanza del medesimo Tribunale di sorveglianza in data 07/07/14, disponendo la prosecuzione dell' esecuzione della pena in regime di detenzione domiciliare. Nei confronti del condannato, invero, il Magistrato di sorveglianza di Firenze in data 10/12/15 aveva disposto l' instaurazione del procedimento di revoca dell' affidamento, senza tuttavia sospendere provvisoriamente la misura alternativa, sulla scorta di segnalazioni e relazioni acquisite aventi ad oggetto la violazione delle prescrizioni orarie imposte con l'ordinanza applicativa del beneficio (Stazione CC di Ponte Buggianese), la contraddittorietà del comportamento del Quiriconi "che da un lato lamenta problemi economici e, dall' altro, si sottopone, privatamente, a cure specialistiche costose" (U.E.P.E. di Pistoia), ed infine la denuncia in data 16.01.16 (presso la Stazione CC di Livorno) per maltrattamenti ex art. 572 cod. pen. ed atti persecutori ex art. 612 bis stesso codice a carico del condannato in danno di Picchi Raffaella. Il suddetto Tribunale di sorveglianza, confrontandosi anche con la relazione di aggiornamento dell' UEPE di Pistoia del 29.01.16, che, muovendo dall' analisi del comportamento del condannato, della disponibilità lavorativa e al volontariato dimostrate e delle giustificazioni dal medesimo addotte alle violazioni delle prescrizioni connesse all' affidamento, evidenziava come il Quiriconi presentasse una "organizzazione narcisistica della personalità, strutturata su un versante individualistico e performativo con una capacità molto limitata", giungeva alla conclusione di escludere, "tenuto conto delle violazioni delle prescrizioni orarie e della denuncia del 16.01.2016" la ricorrenza delle "condizioni per la prosecuzione dell' affidamento in prova" e ciò anche prescindere dal fatto che detta misura nel caso di specie "non sembra perseguire alcuna concreta finalità risocializzante", nonché di ritenere la proseguibilità dell'esecuzione della pena "in regime di detenzione domiciliare (misura alternativa della quale ricorrono le condizioni atteso che l' entità della pena residua da espiare in concreto è inferiore a due anni ed il condannato dispone di un domicilio idoneo)".



 Avverso detta ordinanza ha proposto ricorso per cassazione la difesa del Quiriconi, lamentando vizio di motivazione. Ci si duole che il Tribunale di sorveglianza non abbia considerato, nelle sue argomentazioni giustificative della revoca dell'affidamento in prova, che il Quiriconi, pur dimostrando di essere a conoscenza di cure specialistiche fosse affetto da "epistassi recidivante e difficoltà respiratorie nasale ed ovattamento auricolare" e quindi da una patologia tale da giustificare l' impossibilità di avvertire il suono del campanello e da escludere le violazioni delle prescrizioni orarie riscontrate. Ci si duole che sia stata considerata ai fini della revoca anche la denuncia della Picchi, mentre la stessa avrebbe I dovuto basarsi solo sul comportamento dell'indagato in merito alle sole prescrizioni e non sull' esistenza di pendenze di procedimenti penali, per i quali vige il principio di presunzione di innocenza. Si contesta la valutazione della personalità del condannato riportata dal Tribunale di sorveglianza, priva di fondamento giuridico e scientifico ( quale potrebbe essere il richiamo a patologie rientranti nei disturbi mentali ). E si evidenzia come la condotta del suddetto non sia stata ritenuta inidonea da parte dell' UEPE a perfezionare il percorso riabilitativo. Si insiste, pertanto, per l'annullamento con rinvio dell'ordinanza impugnata.







 Il ricorso è inammissibile.



 La revoca dell'affidamento in prova ai servizi sociali non consegue alla pura e semplice violazione di legge o di prescrizioni inerenti la misura alternativa, ma è rimessa alla discrezionalità del Tribunale di Sorveglianza, il quale è tenuto a spiegare le ragioni per le quali le violazioni commesse possano considerarsi indici di un allontanamento dalle finalità proprie dell'istituto (Sez. 1, n. 27713 del 06/06/2013 - dep. 24/06/2013, Guerrieri, Rv. 256367). Con la pronuncia n. 343 del 1987 la Corte Costituzionale, nel dichiarare l'illegittimità costituzionale della I. 26 luglio 1975, n. 354, art. 47, comma 10, nella parte in cui, in caso di revoca del provvedimento di ammissione all'affidamento in prova per comportamento incompatibile con la prosecuzione della prova, non stabilisce gli effetti conseguenti, ha affermato che il Tribunale di sorveglianza, una volta disposta la revoca della misura alternativa, deve procedere a determinare la residua pena detentiva ancora da espiare sulla scorta di una valutazione discrezionale, da condurre in considerazione della durata delle limitazioni patite dal condannato e del comportamento tenuto durante l'intero corso dell'esperimento. La Consulta, effettuata la ricognizione dei contrapposti orientamenti dottrinali e giurisprudenziali sulle conseguenze della revoca della misura, ha rilevato l'incongruenza delle posizioni sino ad allora affermatesi, esprimendo dissenso sia per l'orientamento favorevole allo scomputo di tutto il periodo di affidamento in prova sia per quello opposto che propugnava la non detraibilità di tale periodo di prova. Ponendo l'accento sulla variabilità delle situazioni individuali di trasgressione delle norme di legge o delle prescrizioni inerenti la misura, per cui, nell'assenza di una definizione normativa di "comportamento incompatibile con la prosecuzione della prova", secondo la dizione letterale dell'art. 47 ord. pen., causa di revoca, ha ritenuto necessario che il relativo provvedimento fosse preceduto da un diversificato apprezzamento del comportamento e della violazione in relazione all'incisività delle regole imposte ed infrante. Come evidenziato in ultimo da Sez. 1, n. 9314 del 19/02/2014 Cc. (dep. 26/02/2014 ), Rv. 259474, "la consapevolezza dell'esistenza di una "zona grigia", ossia intermedia tra la condotta trasgressiva sin dall'inizio della sottoposizione alla misura e quella diligentemente rispettosa sino a quasi la conclusione del periodo di espiazione, cui soltanto all'ultimo segua una violazione determinante la revoca, nonché il richiamo ai principi di proporzionalità ed individualizzazione della pena, ha giustificato la soluzione prescelta di affidare al giudizio del Tribunale di Sorveglianza il compito di stabilire, caso per caso, la durata della residua pena detentiva da scontare in ragione "sia del periodo di prova trascorso dal condannato nell'osservanza delle prescrizioni imposte e del concreto carico di queste, sia della gravità oggettiva e soggettiva del comportamento che ha dato luogo alla revoca"(C.C. sent. n. 343 del 29/10/1987)".



 Ebbene, nel caso specifico il Tribunale di sorveglianza di Firenze ha valorizzato le riscontrate violazioni delle prescrizioni orarie e le stesse condotte sub judice, oggetto di plurime denunce, evincendo dall' analisi di detto comportamento tenuto dal Quiriconi nel corso dell'esperimento, con congrua ed adeguata motivazione, l' inutilità della misura alternativa ed in particolare l' allontanamento rispetto alle sue finalità di risocializzazione, dichiarandone peraltro l' inefficacia ex nunc, facendo ad esso subentrare la detenzione domiciliare "per un periodo corrispondente a quello della pena oggetto dell'esecuzione", quindi "fino al 3.11.2016".



 Ed è evidente che le doglianze esposte nell'innpugnazione (e sopra, nel fatto, riportate), proposte sotto il profilo del vizio di motivazione, non contengono alcuna censura di legittimità, ma mere censure di fatto, improponibili in questa sede a fronte di argomentazioni immuni da vizi logico-giuridici, come quelle articolate dal provvedimento impugnato.



 All'inammissibilità consegue, ai sensi dell'art. 616 cod. proc. pen., la condanna del Quiriconi al pagamento delle spese processuali e al pagamento di una somma che si ritiene equo determinare in euro 1500,00 (millecinquecento) a favore della Cassa delle ammende, non ricorrendo le condizioni previste dalla sentenza della Corte Costituzionale n. 186 del 13 giugno 2000. 

Dichiara inammissibile il ricorso e condanna il ricorrente al pagamento delle spese processuali e al versamento della somma di millecinquecento euro alla Cassa delle ammende. 