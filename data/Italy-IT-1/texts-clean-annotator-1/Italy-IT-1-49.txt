







 Con sentenza, emessa in data 16/09/2016, la Corte d'Appello di Brescia, in parziale riforma della sentenza emessa dal locale Tribunale in data 16/06/2014, ha assolto Peli Ennio dal reato di ingiuria, perché il fatto non è previsto dalla legge come reato, e, disapplicata la recidiva contestata, ha rideterminato la pena finale nei suoi confronti in mesi tre di reclusione, con sostituzione della pena detentiva in C 22.500 di multa, in relazione ai reati residui, di cui agli art. 81 cpv, 594, 612, comma II, 660 c.p., così riqualificata l'originaria imputazione di cui all'art. 612 bis c.p., reati contestati al prevenuto per aver minacciato e molestato, per ragioni di gelosia, Paleni Mariarosa, pronunciando al suo indirizzo parole offensive, pedinandola, inviando sms, contenenti minacce, e brandendo oggetti atti ad offendere( fatti commessi, in Brescia e in vari luoghi della provincia, dal giugno 2012 al 29/07/2012 ).



 Peli Ennio, tramite difensore di fiducia, ha proposto ricorso per cassazione, con cui ha dedotto i seguenti motivi. 2.1 Vizio di legittimità, ex art. 606, comma 1, codice di rito, in relazione agli art 148, 420 bis e 179 c.p.p.. Dopo regolare notificata del decreto di citazione a giudizio, la Corte aveva disposto la notifica del verbale di udienza, per il mancato rispetto del termine a comparire, fissando una nuova udienza al 16/09/2016. Tale notifica era stata effettuata, ai sensi dell'art. 148 comma 2 bis, presso lo studio del difensore di fiducia, non coincidente con il luogo di domicilio eletto dal Peli, situato a Ome in via Marconi n. 2. Stante la mancata notifica del verbale di udienza di rinvio, si era verificata una nullità assoluta e insanabile ai sensi dell'art.179 c.p.p.. 2.2 Vizio di legittimità, ex art. 606, comma 1, lett. b), codice di rito, in relazione all'art. 62 bis c.p., posto che, a sostegno del diniego della concessione delle attenuanti generiche, era stato richiamato il dato relativo alla derubricazione del reato originariamente contestato, dato, per l'inverso, inconferente rispetto ai criteri di valutazione dell'art. 133 c.p..







11 ricorso è manifestamente infondato. Innanzitutto, si osserva, quanto al primo motivo, relativo all'omessa notifica del verbale di udienza, così come disposta dall'autorità giudicante, non al domicilio eletto, bensì presso il difensore di fiducia, che il dato in questione non trova riscontro negli atti del giudizio, posto che non risulta l'elezione di domicilio, indicata dall'odierno ricorrente, e la notifica presso il difensore di fiducia risulta effettuata in modo corretto.In ogni caso, non è ultroneo osservare che, a anche a voler accedere alla tesi di parte ricorrente, si tratterebbe comunque di una nullità suscettibile di eccezione, nella prima difesa successiva alla notifica dell'atto, fatta salva, in caso contrario, l'intervenuta sanatoria degli effetti della causa di invalidità. A questo proposito, è sufficiente rammentare che, secondo la giurisprudenza di legittimità, l'eccezione relativa alla violazione dell'art. 161, comma quarto, cod. proc. pen., nella notifica all'imputato del decreto di citazione per il giudizio di appello, rientra nella sfera di operatività delle nullità a regime intermedio cosicché deve essere dedotta prima della deliberazione della sentenza nello stesso grado. (Sez. 5, n. 2314 del 16/10/2015 - dep. 20/01/2016, Moscatiello, Rv. 265710) Il primo motivo va disatteso.  Analoga decisione dev'essere assunta in relazione al secondo motivo. E' sufficiente osservare che, con riferimento al diniego delle circostanze attenuanti generiche, la Corte territoriale ha motivato in modo adeguato, sul presupposto dei precedenti penali risultanti a carico del prevenuto. Il riferimento alla derubricazione della contestazione originaria di delitto di atti persecutori, per la mancata insorgenza di uno stato d'ansia della parte lesa, va posto in correlazione, in via esclusiva, con la successiva evidenziazione della gravità degli atti di molestia e minaccia, considerati singolarmente e nel loro complesso, a prescindere dall'avvenuta derubricazione della contestazione del delitto di atti persecutori. La motivazione è esente da censure, di qualsivoglia tipo.  Alla luce delle considerazioni esposte, si deve dichiarare l'inammissibilità del ricorso, con contestuale condanna del ricorrente al pagamento delle spese processuali e di una somma, che si reputa equo determinare in C 3.000,00 in favore della Cassa delle ammende.  
Dichiara inammissibile il ricorso e condanna il ricorrente al pagamento delle spese del procedimento e della somma di C 3.000,00 a favore della Cassa delle ammende. 