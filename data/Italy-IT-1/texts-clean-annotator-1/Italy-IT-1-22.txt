 



 Con l'ordinanza impugnata, il Tribunale del Riesame di Catanzaro ha confermato quella del GIP dello stesso Tribunale del 12/12/2019 che aveva disposto la misura della custodia cautelare in carcere nei confronti di Paolo De Domenico in ordine all'imputazione provvisoria di concorso in atti persecutori commessi all'indirizzo del detenuto Sarig Liviu Daniel e aggravati dall'impiego del metodo mafioso (artt. 110, 612 bis, 416 bis.1 cod. pen., capo 18 della incolpazione provvisoria). Diversamente qualificando la condotta, originariamente contestata in termini di violenza privata (art. 610 cod. pen.), il Tribunale ha ravvisato il reato di atti persecutori all'indirizzo del compagno di cella Sarig Liviu Daniel e determinato dal rifiuto di quest'ultimo di comportarsi in maniera deferente verso i detenuti anziani e dal mancato adeguamento alla regola di non dare eccessiva confidenza agli agenti della Polizia Penitenziaria, reato ritenuto aggravato dal metodo mafioso a causa dell'intervento nella vicenda di Accorinti Giuseppe Antonio, capo dell'omonima cosca di 'ndrangheta operante nel territorio del Comune di Zungri (Vv) e in quel torno di tempo detenuto nella casa circondariale di Vibo Valentia teatro dei fatti.



 Avverso il provvedimento ha proposto ricorso per cassazione l'indagato, che formula tre motivi di censura. 2.1 Con il primo motivo, eccepisce violazione degli artt. 125, comma 3, 192 commi 1 e 2, 273 comma 2, 292 comma 2 lett. c) cod. proc. pen. in ordine alla mancanza della condizione di procedibilità per il reato di atti persecutori. Il Tribunale non si è avveduto del fatto che il delitto di cui all'art. 612 bis cod. pen., diversamente da quello di violenza privata, è ordinariamente procedibile a querela di parte, proponibile nel termine di legge di sei mesi; né rileva che il delitto di atti persecutori sia procedibile d'ufficio quando il fatto è connesso con altro per cui si debba procedere d'ufficio. Nel caso di specie non sussiste, infatti, nessuna ipotesi di connessione, atteso che il GIP ha escluso la ricorrenza della aggravante dell'agevolazione mafiosa ipotizzata dalla pubblica accusa, rendendo evidente come il fatto storico in esame risulti sganciato dal contesto mafioso considerato dal procedimento in corso. La residua aggravante della metodologia mafiosa possiede, inoltre, matrice oggettiva e prescinde dall'appartenenza dell'agente al sodalizio mafioso; una volta, pertanto, escluso, che il delitto de quo possa essere inquadrato nei reati scopo dell'associazione, è di tutta evidenza che viene meno ogni profilo di connessione tale da giustificare il mutamento dell'ordinario regime di procedibilità del reato. 2.2 Con il secondo motivo, deduce la violazione delle medesime previsioni di legge in ordine alla sussistenza della gravità indiziaria in ordine al reato provvisoriamente ascrittogli. Il Tribunale ha ritenuto il suo coinvolgimento nel reato sulla base di elementi di natura indiziaria esaminati, contrariamente al dettato dell'art. 192 comma 2 cod. proc. pen., non in maniera globale ed unitaria, tesa a porne in luce i collegamenti e la confluenza in un medesimo, univoco e pregnante contesto dimostrativo. In particolare il quadro indiziario è fondato sul contenuto di una sola conversazione intercettata, oltre tutto intercorsa tra terzi, accreditante un comportamento minatorio dell'indagato all'indirizzo del detenuto Sarig, non considerando, invece, il contenuto accusatorio delle dichiarazioni da lui rese all'indirizzo di Barone Antonio, preteso concorrente nel medesimo reato. 2.3 Con un terzo motivo lamenta violazione degli artt. 125, comma 3, 192 commi 1 cod. proc. pen. in ordine alla sussistenza della circostanza aggravante dell'impiego del metodo mafioso; da nessun elemento investigativo emerge che l'indagato abbia sollecitato l'intervento di Giuseppe Antonio Accorinti, né sono stati documentati contatti tra i due o è emersa la circostanza che egli abbia in qualche modo interessato il capo cosca circa la situazione verificatasi nella sua cella di detenzione.







 Il ricorso è fondato e merita accoglimento sotto il profilo della insussistenza di un quadro di gravità indiziaria riferito alla partecipazione del ricorrente al reato oggetto di provvisoria imputazione.



 Il dato certo è che risulta ampiamente provato, sulla scorta di plurime conversazioni intercettate, che la condotta del giovane detenuto romeno Liviu Daniel Sarig abbia provocato prima il disappunto e poi il risentimento di Antonio Giuseppe Accorinti, capo della omonima cosca di 'ndrangheta di Zungri (Vv), in quel torno di tempo detenuto presso il carcere di Vibo Valentia e interessato a stabilire il proprio dominio anche sulla popolazione carceraria. Parimenti incontestato è che il Sarig fosse venuto a diverbio con altri detenuti, tra cui Antonio Barone, Gregorio Cannizzaro e il ricorrente Paolo De Domenico (pag. 3 ord.), il quale del resto non ha smentito la circostanza, ascrivendo il contrasto al fatto che il Sarig curava poco la propria igiene personale. Dato che sembra del pari incontroverso è che l'Accorinti sia intervenuto di persona presso il Sarig, che dal suo canto, intuendone la caratura criminale, ha in effetti dichiarato di non voler riferire il nome della persona che lo aveva avvicinato e ammonito a mutare atteggiamento (pag. 3 ordinanza). Tutto ciò premesso, gli elementi indiziari che collegano il diverbio intervenuto tra il Sarig e il ricorrente sono rappresentati da due frammenti di conversazioni intercettate a carico dell'Accorinti, il quale riferiva a terzi della circostanza che anche "Paolo", immediatamente identificato con il De Simone nell'ordinanza, aveva minacciato pesantemente il ragazzo romeno di pesanti ritorsioni (inizio pag. 4 ordinanza). Reputa, tuttavia, il Collegio che il collegamento stabilito dal Tribunale tra le azioni personalmente ascrivibili al ricorrente e quelle riferibili propriamente all'Accorinti costituiscano frutto di un immotivato salto logico, volto a iscrivere necessariamente la condotta del De Simone nel disegno del capo cosca di stabilire un controllo sui comportamenti dei detenuti di Vibo Valentia al tempo della sua detenzione e in sostanza di replicare intra moenia il controllo esercitato dalla cosca sulla comunità territoriale sottoposta al suo predominio. Sul punto coglie, però, nel segno la difesa nel sottolineare che da nessun elemento investigativo emerge che il ricorrente abbia sollecitato l'intervento dello Accorinti, né sono stati documentati contatti tra i due o è emersa la circostanza che egli abbia in qualche modo interessato il capo cosca circa la situazione verificatasi nella sua cella di detenzione. A tale riguardo, vale osservare come il dato informativo, di per sé neutro, rappresentato dalla menzione di quel "Paolo" nelle conversazioni intercettate a carico dell'Accorinti non possa di per sé fungere da perno di un compendio indiziario che non annovera in pratica altri elementi a suo sostegno. Deve, pertanto, considerarsi il portato di affermazioni puramente apodittiche, come tali sorrette da motivazione solo apparente: a) la circostanza che il ricorrente abbia sollecitato l'intervento dell'Accorinti (pag. 7 ordinanza), dimostrata in realtà unicamente dal contenuto dei ricordati frammenti di conversazioni; b) l'affermazione di scarsa credibilità dell'indagato nel dichiarare di non conoscere l'Accorinti e di non averne richiesto l'intervento; c) l'apprezzamento che "il De Domenico si sia avvalso, al fine di intimidire il Sarig, dell'intervento vessatorio e punitivo, realizzato con modalità mafiose" dall'Accorinti tutti allo stato delle predette risultanze indiziarie frutto di mera e inverificabile illazione.Né infine la circostanza che sia oltre modo plausibile che il ricorrente conoscesse effettivamente l'Accorinti e/o non potesse ignorarne la figura e la caratura criminale in un contesto verosimilmente pervaso di mafiosità quale il carcere di Vibo Valentia, è di per sé suscettibile di integrare elemento di rilevanza decisiva ai fini della sufficienza del compendio indiziario, atteso che la plausibilità di un evento non corrisponde necessariamente alla sua effettiva esistenza nel mondo del reale. Reputa conclusivamente il Collegio come gli elementi investigativi raccolti a carico dell'indagato siano insuscettibili di integrare un quadro di gravità indiziaria quale richiesto dall'art. 273, commi 1 e 1 bis cod. proc. pen., da intendersi come qualificata probabilità sulla responsabilità del fatto per cui si procede (Sez. 4, sent. n. 38466 del 12/07/2013, Kolgjini, Rv. 257576) ovvero alta probabilità dell'attribuibilità del reato all'indagato (Sez. 3, sent. n. 742 del 23/02/1998, Derzsiova A., Rv. 210514).



 All'accoglimento del ricorso consegue l'annullamento senza rinvio dell'ordinanza impugnata nonché di quella del GIP del Tribunale di Catanzaro del 12/12/2019 nei confronti del ricorrente, del quale va disposta l'immediata rimessione in libertà se non detenuto per altra causa. 

annulla senza rinvio l'ordinanza impugnata nonché quella del GIP del Tribunale di Catanzaro del 12/12/2019 nei confronti di De Domenico Paolo, di cui ordina l'immediata rimessione in libertà se non detenuto per altra causa. Manda alla Cancelleria per gli adempimenti di cui all'art. 626 cod. proc. pen.