



 Con ordinanza del 1\10\2015 la Corte di Appello di Bari rigettava l'istanza di riparazione per ingiusta detenzione avanzata da Paolo Gadaleta. Questi, arrestato in esecuzione di ordinanza cautelare del G.I.P. del Tribunale di Trani del 16\8\2010 per i delitti di cui agli artt. 612 bis cod. pen. (atti persecutori nei confronti di Pellegrini Rasa, con la quale in passato aveva avuto una relazione extraconiugale poi interrotta) e di cui all'art. 610 cod. pen. (per reiterate minacce, anche di morte e violenza), era stato poi sottoposto all'obbligo di presentazione alla P.G. in data 12\11\2010, contestualmente alla revoca da parte del G.i.p. degli arresti domiciliari. Osservava la Corte di merito che nella vicenda il Gadaleta aveva mantenuto una condotta gravemente colposa che aveva indotto in errore il giudice nella adozione e mantenimento della misura cautelare. Con sentenza del 25\9\2012 il Tribunale di Trani, sez. dist. di Molfetta, aveva assolto l'imputato perché il fatto non sussiste.



 Avverso tale decisione ha proposto ricorso per cassazione l'interessato, a mezzo del difensore deducendo la violazione di legge ed il vizio della motivazione laddove la Corte di merito aveva ritenuto la sussistenza di un comportamento connotato da colpa grave ed idoneo ad incidere sull'errore del giudice, fatti questi smentiti dalla assoluzione con formula piena.







 Il ricorso è infondato e deve essere rigettato.



 Va premesso che come è noto, il rapporto tra giudizio penale e giudizio per l'equa riparazione, è connotato da totale autonomia ed impegna piani di indagine diversi e che possono portare a conclusioni del tutto differenti (assoluzione nel processo, ma rigetto della richiesta riparatoria) sulla base dello stesso materiale probatorio acquisito agli atti, ma sottoposto ad un vaglio caratterizzato dall'utilizzo di parametri di valutazione differenti. In particolare, è consentita al giudice della riparazione la rivalutazione dei fatti non nella loro valenza indiziaria o probante (smentita dall'assoluzione), ma in quanto idonei a determinare, in ragione di una macroscopica negligenza od imprudenza dell'imputato, l'adozione della misura, traendo in inganno il giudice.



 Nella specie, è quindi determinante stabilire se la Corte di merito abbia motivato in modo congruo e logico in ordine alla condotta del Gadaleta ed alla sua idoneità ad ingenerare nel giudice che ha emesso il provvedimento restrittivo della libertà personale il convincimento di un suo probabile coinvolgimento nei fatti contestatigli. Ebbene, la Corte territoriale, facendo buon governo dell'applicazione delle norme in materia e con motivazione logica ed ampia, ha evidenziato le ragioni che hanno indotto al rigetto della richiesta. In particolare: a)1 testi che avevano deposto sugli atti persecutori avevano manifestato delle discrasie nelle loro deposizioni, per cui non era stato possibile affermare la penale responsabilità oltre ogni ragionevole dubbio. b) Provato, invece, era stato l'episodio avvenuto presso il supermercato Meta il 26\5\2010, quando il Gadaleta aveva profferito ingiurie verso la Pellegrino e aveva strattonata con forza il braccio della donna. Secondo il giudice della cognizione, tale condotta esauritasi in un breve arco temporale, non consentiva di ritenere configurabili i delitti contestati. Osservava però la Corte di Appello che la manifestazione di aggressività e di violenza del Gadaleta nei confronti della donna, costituivano condotte gravemente colpose che avevano contribuito ad indurre il giudice all'adozione ed al mantenimento della misura detentiva.



A fronte di tale esaustiva motivazione, le censure formulate dal ricorrente sono caratterizzate da genericità, con meri richiami ai principi giurisprudenziali in materia, ma senza concrete e pertinenti argomenti idonei a confutare la ricostruzione dei fatti e la loro valutazione, effettuata dalla Corte di Appello. Va ricordato come questa corte di legittimità ritenga dolosa, non solo la condotta diretta, secondo il criterio penalistico, alla realizzazione di un evento voluto e rappresentato nei termini fattuali ossia l'azione in concreto preordinata all'adozione o al mantenimento della misura cautelare, ma anche quella che, valutata con il parametro dell'id quod plerumque accidit sia tale da creare una situazione di allarme sociale e di doveroso intervento dell'autorità giudiziaria a tutela della sicurezza collettiva. Inoltre che si ritenga gravemente colposo il comportamento di colui il quale per negligenza, imprudenza o inosservanza di leggi o regolamenti crei una situazione che renda prevedibile, anche se non voluto, l'intervento dell'autorità giudiziaria (cfr. Sez. Un. Sentenza n. 43 del 13/12/1995, dep. 1996, Sarnataro, Rv. 203637; Sez. Un., Sentenza n. 34559 del 26/06/2002, Di Benedictis, Rv. 222263). Come già sopra detto, il dolo e la colpa grave, idonei ad escludere il diritto all'indennizzo, possono essere desunti dalle stesse condotte che hanno formato oggetto di esame in sede di cognizione e ciò perché la valutazione del giudice della riparazione si svolge su un piano diverso ed autonomo rispetto a quello del processo penale. Quest'ultimo deve valutare il materiale offerto dalle risultanze processuali al fine di stabilire se sia o non configurabile l'ipotesi criminosa contestata e se la stessa sia riconducibile all'imputato, mentre il giudice della riparazione deve invece stabilire se una determinata condotta, ancorché non costituente reato, si sia posta come fattore condizionante, eventualmente con il concorso dell'altrui errore, dell'adozione del provvedimento restrittivo. In tale prospettiva, deve ritenersi che le descritte condotte del Gadaleta, si sono prestate oggettivamente ad essere interpretate come sintomatiche della commissione di atti persecutori e di violenza e quindi, coerentemente, sono state ritenute integrare un comportamento gravemente colposo idoneo ad escludere la riparazione perché idoneo a concorrere a determinare l'errore del giudice al momento dell'adozione della misura e del suo mantenimento, tanto da essere ostativo al riconoscimento della riparazione, in ragione del venire meno del fondamento solidaristico dell'istituto. Consegue, a norma dell'art. 616 c.p.p., la condanna del ricorrente al pagamento delle spese processuali, nonché al pagamento delle spese in favore del Ministero resistente, che si liquidano in complessivi C 1.000,00=. 



La Corte rigetta il ricorso e condanna il ricorrente al pagamento delle spese processuali, nonché alla rifusione delle spese in favore del Ministero resistente liquidate in complessivi in C 1.000,00