



 La Corte di appello di Trieste con sentenza in data 04/10/2017, in parziale riforma della sentenza del Tribunale di Pordenone, in composizione monocratica, del 26/11/2014, assolveva Facca Duilio dal reato di cui all'art. 594 cod. pen. non essendo il fatto più previsto dalla legge come illecito penale; rideterminava la pena inflitta nella misura di mesi tre e giorni quindici di reclusione, condannando, altresì, l'imputato al pagamento della somma di euro 7.000,00 a titolo di provvisionale immediatamente esecutiva, per il reato di cui agli artt. 81 cpv. e 393 primo ed ultimo comma cod. pen., così riqualificate dal giudice di primo grado le condotte originariamente sussunte sotto le fattispecie degli artt. 612 bis, 612 comma 2 cod. pen., in pregiudizio del fratello Facca Fabio. Reato commesso da settembre 2012 e successivamente.



 Ricorre per cassazione Facca Duilio, per il tramite del proprio difensore di fiducia, per i seguenti motivi enunciati nei limiti strettamente necessari per la motivazione ai sensi dell'art. 173 disp. att. cod. proc. pen.: 1) inosservanza ed erronea applicazione dell'art. 455 cod. proc. pen. a seguito della rimessione degli atti al Pubblico Ministero per nullità del decreto di citazione a giudizio emesso in precedenza dallo stesso Pubblico Ministero per essere stata omessa la fase dell'udienza preliminare, in rel. all'art. 606 comma 1 lett. c) cod. proc. pen. La difesa dell'imputato eccepiva che il Pubblico Ministero aveva inizialmente esercitato l'azione penale con citazione diretta anche per il reato di atti persecutori per il quale è prevista l'udienza preliminare; il Tribunale aveva ordinato la restituzione degli atti all'organo dell'Accusa. Il Pubblico Ministero si determinava a formulare richiesta, accolta dal G.I.P., di giudizio immediato. All'udienza filtro veniva proposta eccezione sulla irritualità, abnormità e nullità dell'emissione di decreto di giudizio immediato. La doglianza era stata rigettata dal giudice di primo grado e rigettata del pari dalla Corte di appello. La difesa lamentava che l'adozione di un rito diverso rispetto a quello ordinario comportava un nocumento alle garanzie difensive quanto meno perché tale richiesta risultava presentata oltre i novanta giorni dall'iscrizione di notizia di reato. Si chiede, pertanto, l'annullamento dell'impugnata sentenza con rimessione degli atti al Pubblico Ministero di Pordenone per l'esercizio dell'azione penale nelle forme ordinarie. 2) carenza o illogicità della motivazione in ordine all'individuazione degli episodi del reato di esercizio arbitrario delle proprie ragioni e conseguente aumento di pena in continuazione ai sensi dell'art. 606 comma 1 lett. c) ed e) cod. proc. pen. Si lamenta vizio di motivazione con conseguente nullità della sentenza di secondo grado essendo mancante l'individuazione dei singoli episodi di esercizio arbitrario delle proprie ragioni. La Corte di appello, nel rideterminare la pena a seguito dell'assoluzione dell'imputato per il delitto di ingiuria, si è limitatq ad enunciare la riduzione da mesi quattro a mesi tre e giorni quindici di reclusione, ma senza indicare quanti erano gli episodi per i quali sarebbe intervenuta l'assoluzione e quale la gravità degli stessi. La Corte territoriale avrebbe dovuto individuare le singole violazioni e gli aumenti per ciascuno_ di esse in particolare nel caso di specie, scindere dal computo totale della pena la condotta riconducibile alla fattispecie del reato di ingiuria, che era stata oggetto di depenalizzazione. Si chiede la nullità dell'impugnata sentenza con rimessione a diversa Sezione della Corte di appello di Trieste. 3) carenza di motivazione in ordine alla quantificazione della somma riconosciuta a titolo di provvisionale e subordinazione della pena sospesa al pagamento della stessa. La Corte di appello non motiva in ordine al riconoscimento alla parte civile dell'importo di euro 7.000,00 quale danno non patrimoniale. Ma, poiché la Corte non aveva indicato né il numero degli episodi oggetto di condanna, né tanto meno la gravità degli stessi, manca qualsiasi parametro di riferimento per ancorare la decisione ad un iter logico riguardante la valutazione del danno, anche con riferimento al fatto che l'iniziale delitto di atti persecutori era stato riqualificato come esercizio arbitrario delle proprie ragioni. Si contesta inoltre la decisione di subordinare la concessione della sospensione condizionale della pena alla provvisionale accordata, perché la Corte territoriale avrebbe dovuto fare riferimento alle condizioni economiche dell'imputato ed alla sua possibilità di sopportare l'onere del risarcimento pecuniario. Spetta infatti al giudice valutare con apprezzamento motivato ancorchè discrezionale, la capacità economica dell'imputato nella sua concreta possibilità di sopportare l'onere del risarcimento, valutazione che è mancante nel caso di specie.



 Il ricorso è palesemente infondato e deve essere dichiarato inammissibile.



 Il primo motivo è immeritevole di considerazione, perché posto negli stessi termini innanzi ai giudici di merito; come già rilevato dalla Corte di appello di Trieste'; invero; il decreto che dispone il giudizio immediato non è impugnabile, avendo natura di mero atto di impulso processuale (Sez. 6, n. 51216 del 12/03/2014, Rv. 261664-01), è qualificabile come "provvedimento sottratto a gravame" (Sez. 2, n. 40408 del 8/10/2008, Rv. 241869). Il giudizio immediato ha come suo presupposto l'esistenza di una prova evidente a carico dell'indagato ed è connotato da una forma di controllo giurisdizionale da parte del G.I.P. e non è sindacabile da parte del giudice del dibattimento. A sua volta, il termine di novanta giorni indicato dall'art. 454 comma 1 cod. proc. pen. ha natura tassativa per quanto riguarda il completamento delle indagini, ma ordinatorio per quanto attiene alla materiale presentazione della richiesta di giudizio immediato e che può quindi essere avanzata anche dopo la scadenza di quel termine. Unica condizione è che entro quel termine siano state completate le indagini. L'evidenza della prova, secondo la Corte di appello, veniva tratta dalle plurime querele presentate da Facca Fabio, fratello dell'imputato, che hanno dato impulso alle indagini, con allegata la documentazione fotografica e dalle s.i.t. delle persone presenti ai fatti. La questione è stata posta vanamente davanti questa Corte dopo essere stata sollevata infruttuosamente presso i giudici di merito, consentendo così di qualificare come "aspecifico" il relativo motivo proposto.



 Anche il secondo motivo è privo di fondamento e infatti,ricorrevano tutti gli elementi costitutivi del reato continuato di esercizio arbitrario delle proprie ragioni, avendo l'imputato posto in essere tutta una serie di condotte finalizzate a farsi ragione da sé, usando violenza alle cose e minaccia in danno della persona del fratello. I giudici di merito hanno diffusamente trattato della ricostruzione dei numerosi episodi, in occasione dei quali, l'imputato ha insultato, minacciato ed ingiuriato il fratello Facca Fabio, anche brandendo un forcone contro di lui, impedendogli il transito sul terreno su cui vantava una servitù di passaggio. Tali comportamenti erano legati a recriminazioni ereditarie, ma anche all'erronea convinzione del ricorrente che il fratello utilizzasse prodotti inquinanti per concimare le proprie piante che potessero depositarsi anche nelle vicine piantagioni. I giudici, pertanto, ritenevano integrati tutti gli elementi costitutivi del reato continuato di esercizio arbitrario delle proprie ragioni.



Con riferimento al terzo motivo, correttamente la Corte di appello ha confermato la condanna al risarcimento dei danni in favore della parte costituita, riconoscendo una somma a titolo di provvisionale immediatamente esecutiva. Esso è manifestamente infondato, perchè non si confronta con la motivazione della sentenza impugnata ampiamente argomentata a p. 7, sentenza che ha posto a fondamento della liquidazione del danno non patrimoniale derivato alla parte civile una valutazione di tipo equitativo, contrastata in termini generici e meramente assertivi f si—Thèt-W—M motivo di ricorso. Analoga genericità inficia il motivo relativo alla subordinazione del beneficio concesso all'adempimento dell'obbligazione risarcitoria. La risposta fornita dal giudice dell'appello appare adeguata, logica ed esaustiva (si fa riferimento al paterna sofferto dalla p.c., al turbamento ed ansia subiti, in forza delle condotte dell'imputato protratte per lungo tempo, al condizionamento della propria libertà di movimento, all'incidenza apprezzabile sulle proprie abitudini e attività quotidiane, come riscontrati dalla certificazione medica prodotta, che, per la contestualità temporale, va posta in relazione con i fatti illeciti addebitati al ricorrente) e quindi non censurabile, in quanto affidata, come cennato, ad apprezzamenti discrezionali ed equitativi, oggetto di valutazione di fatto, congruamente motivata, e perciò sottratta al vaglio di legittimità (Sez. 6, n. 48086 del 12/09/2018 Rv. 274229-01; Sez. 4, n. 18099 del 01/04/2015, Rv. 263450-01; Sez. 5, n. 35104 del 22/06/2013 Rv. 257123- 01; Sez. 6, n. 48461 del 28/11/2013, Rv. 258170-01; Sez. 3 n.34209 del 17/06/2010 Rv. 248371). In tema di risarcimento del danno, la liquidazione dei danni morali, attesa la loro natura, non può che avvenire in via equitativa, dovendosi ritenere assolto l'obbligo motivazionale mediante l'indicazione dei fatti materiali tenuti in considerazione e del percorso logico posto a base della decisione, senza che sia necessario indicare analiticamente in base a quali calcoli è stato determinato l'ammontare del risarcimento. Anche tale motivo, in definitiva, non si sottrae a valutazione di inammissibilità. Dalla declaratoria di inammissibilità del ricorso consegue, a norma dell'art.616 cod. proc. pen., la condanna del ricorrente, oltre che al pagamento delle spese del procedimento, anche a versare una somma, che si ritiene congruo determinare in 2.000,00 euro. 

Dichiara inammissibile il ricorso e condanna il ricorrente al pagamento delle spese processuali e della somma di euro duemila in favore della cassa delle ammende. Condanna inoltre il ricorrente alla rifusione delle spese di rappresentanza e difesa sostenute nel presente giudizio dalla parte civile Facca Fabio