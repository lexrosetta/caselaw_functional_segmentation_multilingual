 Con decreto 18 marzo 2016 il GIP presso il Tribunale di Santa Maria Capua Vetere ha disposto l'archiviazione, nonostante l'opposizione della parte offesa, del procedimento penale a carico di Oliva Alfonso, indagato per i reati di ingiurie, violenza privata, atti persecutori e calunnia nei confronti di Dattilo Alessandro.



 Avverso tale decreto ha proposto ricorso per cassazione la parte offesa Dattilo, a mezzo del proprio procuratore speciale, evidenziandone una violazione di legge e una motivazione manifestamente illogica.



Il Procuratore Generale presso questa Corte di Cassazione, nella sua requisitoria scritta, ha concluso per il rigetto del ricorso.



 Il ricorso è fondato.



 Il provvedimento impugnato è stato emesso de plano a seguito della opposizione del ricorrente. Nell'archiviare "de plano" gli atti nonostante l'opposizione proposta dal denunciante, ai sensi del secondo comma dell'articolo 410 cod.proc.pen., il Giudice delle indagini preliminari deve motivare specificamente in ordine sia alla infondatezza della notizia di reato che alle cause della inammissibilità, cioè l'omessa indicazione dell'oggetto delle investigazioni suppletive e\o dei relativi elementi di prova; in difetto, si produce una violazione del contraddittorio che è, prima di tutto e in ogni caso, diritto all'ascolto (v. oltre la citata Cass. Sez. V 21 aprile 2006 n. 16505, Sez. IV 24 novembre 2010 n. 167 e Sez. V 17 gennaio 2011 n. 13676). Da ciò consegue che il Giudice deve limitare il giudizio di ammissibilità sull'opposizione ai soli profili di pertinenza e di specificità degli atti di indagine richiesti, senza valutarne la capacità probatoria, non potendo anticipare, attraverso il decreto, valutazioni di merito in ordine alla fondatezza o all'esito delle indagini suppletive indicate, dal momento che l'opposizione è rivolta esclusivamente a sostituire il provvedimento "de plano" con il rito camerale (v.Cass. Sez. II 3 febbraio 2012 n. 8129, Sez. V 6 giugno 2012 n. 25302 e Sez. VI 10 luglio 2012 n. 35787).



Applicando alla concreta fattispecie in esame, i suddetti principi, ne consegue allora che il ricorso deve ritenersi fondato in quanto non poteva il G.I.P. de plano ritenere, al di là dell'intervenuta depenalizzazione del reato d'ingiurie, la "notizia di reato" infondata posto che erano state evidenziate diverse ipotesi delittuose (artt. 610, 612 bis e 368 cod.pen.) sulle quali nulla si dice in termini specifici con riferimento ai temi d'indagine ovvero troppo si dice (delitto di calunnia ritenuto del tutto inesistente).



 In definitiva il provvedimento impugnato deve essere annullato con rinvio per nuovo esame al Tribunale a quo.  La Corte, annulla il decreto impugnato con rinvio al Tribunale di S. Maria Capua