  Con l'ordinanza indicata in epigrafe il Tribunale di Bologna ha respinto la richiesta di riesame proposta avverso l'ordinanza con la quale il giudice per le indagini di Ravenna aveva applicato la misura della custodia cautelare in carcere nei confronti di Vanni Parmeggiani sottoposto ad indagini per il reati di cui agli artt. 612 bis e 582 cod. pen..



 Vanni Parmeggiani, con ricorso affidato al difensore di fiducia, chiede l'annullamento dell'ordinanza impugnata deducendo: 2.1 l'erronea applicazione della legge penale, con riguardo alla ritenuta sussistenza dell'attualità di esigenze cautelari (art. 274, lett. c) cod. proc. pen.) poiché i giudici della cautela non hanno tenuto conto del lasso temporale di circa due mesi occorsi dalla commissione del fatto; della sottoposizione del Parmeggiani ad un trattamento terapeutico e delle risultanze del positivo periodo di osservazione emergente dalla relazione in atti sono; 2.2 vizio di motivazione poiché i giudici non hanno considerato che il Parmeggiani, poco prima della commissione dei fatti, aveva riportato, cadendo dalle scale, una "commozione cerebrale" che ne aveva alterato temporaneamente le funzioni mentali ed hanno valorizzato inesistenti precedenti penali sebbene sia gravato da un unico e risalente a dieci anni orsono precedente per atti persecutori.







Il ricorso è inammissibile per la genericità e manifesta infondatezza dei proposti motivi.



Secondo i principi reiteratamente affermati da questa Corte, il giudice della cautela deve verificare che ogni misura risulti adeguata a fronteggiare le esigenze cautelari che si ravvisano nel caso concreto, secondo il paradigma della gradualità del sacrificio imposto al soggetto sottoposto a restrizione; e che la misura cautelare deve essere proporzionata all'entità del fatto e alla sanzione che sia stata o si ritiene possa essere irrogata (SU., n. 16085 del 31/03/2011, dep. 22/04/2011, Kallil, Rv. 249323). Il giudizio di pericolosità, secondo i principi codificati nella più recente legislazione che ha modificato l' art. 274, lett. c), cod. proc. pen., non può essere basato unicamente sulla gravità astratta del reato /



 oggetto dell'imputazione provvisoria, ma deve essere calibrato sulla concretezza e sull'attualità delle esigenze cautelari, quest'ultima derivante dalla riconosciuta esistenza di occasioni prossime favorevoli alla commissione di nuovi reati (Sez. 2, Sentenza n. 50343 del 03/12/2015, dep. 22/12/2015, Rv. 265395), impone la previsione, in termini di alta probabilità, che all'imputato si presenti effettivamente un'occasione per compiere ulteriori delitti della stessa specie, e la relativa prognosi comporta la valutazione, attraverso la disamina della fattispecie concreta, della permanenza della situazione di fatto che ha reso possibile o, comunque, agevolato la commissione del delitto per il quale si procede (Sez. 5, n. 12618 del 18/01/2017 - dep. 15/03/2017, Cavaliere e altri, Rv. 269533). Infine, in tema di applicazione della misura della custodia cautelare in carcere, le Sezioni Unite hanno chiarito che, a seguito della riforma introdotta dalla legge n. 47 del 2015, ove non si sia al cospetto di una delle ipotesi di presunzione assoluta di adeguatezza, il giudice deve sempre motivare sulla inidoneità della misura degli arresti domiciliari con braccialetto elettronico (S. U., n. 20769 del 28/04/2016, Lovisi, Rv. 266651). 3. Ebbene, nel caso di specie, il Tribunale ha chiarito che la condotta criminosa ascritta al Parmeggiani, inveratasi nella commissione di più reati contro la persona e articolatasi secondo un pericolo crescendo, era espressione di personalità particolarmente violenta ed aggressiva dell'indagato, confermata dai suoi precedenti penali e dalla sottoposizione a procedure amministrative per motivi di salute e, sulla scorta di tali rilievi, il Tribunale ha insindacabilmente apprezzato la sussistenza di un concreto, specifico ed attuale pericolo di reiterazione criminosa. Il Tribunale ha, inoltre, chiarito che unica misura idonea a salvaguardare l'esigenza di difesa sociale era quella della custodia cautelare, posto che ogni altra misura meno afflittiva, compresa quella degli arresti donniciliari con controllo elettronico, non avrebbe consentito un monitoraggio adeguato a scongiurare il ripetersi delle condotte criminose. 4.11 dedotto motivo di impugnazione non si confronta, in particolare, con la motivazione del provvedimento impugnato nella quale i giudici a quibus hanno analizzato il lungo percorso terapeutico e riabilitativo dell'indagato - quale evincibile dalla nota del 6 giugno 2017 del Dipartimento di salute mentale - nella quale vengono sì descritti i positivi sviluppi che, durante il trattamento, il Parmeggiani aveva conseguito ma che non smentiscono il pericolo di reiterazione avuto riguardo agli eclatanti episodi di violenza, fisica e aggressività verbale, in danno più persone, ai quali il Parmeggiani aveva dato luogo nella notte fra il 3 e 4 giugno 2017 e che, come si evince dalla richiamata relazione, avevano "sorpreso" anche i sanitari che lo avevano avuto in cura. L'analisi dei giudici della cautela appare fondata, dunque, sulle risultanze della richiamata relazione psicoterapeutica, che descrive le risalenti patologie ed aspetti personologici del Parmeggiani, aggravati dal consumo di alcol e dalla sospensione della terapia farmacologica e che, non contestati con l'odierno ricorso, costituiscono anche il sostrato sul quale si innestano le condotte per le quali si procede, a nulla rilevando che concomitanti fattori - una caduta dalle scale e conseguente commozione cerebrale - possano averne temporaneamente alterato le funzioni mentali. 5.La motivazione espressa dal Tribunale del riesame risulta pienamente conferente rispetto alla necessaria indicazione di concrete ed attuali esigenze di prevenzione e adeguatezza della misura, nelle more sostituita con quella degli arresti domiciliari, evidentemente sulla scorta di ulteriori acquisizioni che hanno consentito di ritenere attenuato il pericolo di recidiva. 6. Il ricorso, per quanto detto, deve essere dichiarato inammissibile, con condanna del ricorrente al pagamento delle spese processuali e della somma indicata in dispositivo. 

Dichiara inammissibile il ricorso e condanna il ricorrente al pagamento delle spese processuali e della somma di euro duemila in favore della cassa delle ammende. 