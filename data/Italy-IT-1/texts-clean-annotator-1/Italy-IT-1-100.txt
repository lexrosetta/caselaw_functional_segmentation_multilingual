



 Con la sentenza impugnata la Corte di appello di Torino ha confermato, anche agli effetti civili, la condanna di Bonansea Giovanni in ordine al reato di cui all'art. 612-bis cod. pen. per avere sottoposto ad atti persecutori i vicini di casa, Dellacqua Elidio e Ferrero Maddalena.



 Avverso la pronuncia ricorre l'imputato, tramite il difensore, articolando due motivi, entrambi declinati in termini di vizio di motivazione. 

 Con il primo denuncia l'immotivato diniego della sospensione condizionale della pena. Assume il ricorrente di aver formulato esplicita richiesta di concessione del beneficio in parola sia con l'atto di appello sia in sede di conclusioni dinanzi al giudice di secondo grado, senza ottenere risposta sul punto. Il beneficio spetterebbe all'imputato che vive lontano dal paese in cui era maturato il rapporto conflittuale con i vicini, è in condizioni di invalidità, ha precedenti penali risalenti nel tempo e attinenti a vicende processuali scaturite da pessimi rapporti di vicinato. 

 Con il secondo motivo il ricorrente lamenta il mancato esame delle doglianze difensive in relazione alle lettere "comprovanti l'animosità delle parti civili nei confronti dell'imputato", alla verifica della attendibilità e credibilità delle testimonianze; al nesso causale tra condotta ed evento; all'effettiva incidenza dei comportamenti dell'imputato sulle abitudini di vita delle persone offese.



 In data 20 settembre 2019 il difensore dell'imputato ha depositato una memoria a sostengo del ricorso. In ordine al primo motivo richiama la sentenza delle Sezioni Unite n. 22253/2019, sul secondo afferma che la Corte di appello non avrebbe dato compiutamente conto degli specifici motivi di impugnazione.



 Il ricorso è inammissibile. Per linearità espositiva è preferibile esaminare i motivi nell'ordine inverso a quello di presentazione.



 Il secondo motivo, attinente alla responsabilità dell'imputato, è generico.La doglianza si risolve in meri assunti, che richiamano principi generali non calibrati sul caso concreto e non assistiti dal necessario confronto critico con l'impianto argomentativo della sentenza impugnata. Contrariamente a quanto sostenuto in ricorso, la Corte di appello affronta in maniera analitica tutti i profili dedotti con il gravame e qui riproposti: il contenuto delle missive acquisite agli atti, da cui "emerge lo stato di disperazione in cui versavano nel 2014 i coniugi Del/acqua" (pag. 6 sentenza impugnata); la valutazione delle dichiarazioni testimoniali e l'indicazione, peraltro non necessaria, di elementi "esterni" di conferma (pag. 7); la sussistenza di reiterate molestie e minacce protrattesi per quasi due anni e cessate solo a seguito di applicazione di misura cautelare (pagg. 7 e 8); la configurabilità dell'evento del reato consistente nell'aver cagionato un grave stato di ansia nelle vittime, attestato anche da strutture pubbliche di medicina psichiatrica (pag. 8).



 Il primo motivo è inammissibile. Il Tribunale aveva ritenuto di non concedere la sospensione condizionale della pena "visto il certificato penale", dunque alla luce dei precedenti penali dell'imputato. Questo punto della decisione di primo grado non è stato investito dai motivi di gravame concernenti esclusivamente il profilo della responsabilità. Solo nel rassegnare le conclusioni l'atto di appello sollecita la concessione del beneficio in esame. Il caso in rassegna non ricade nella ipotesi decisa dalle Sezioni Unite Salerno, richiamate dal ricorrente nella memoria. Invero con detta pronuncia la Corte di cassazione ha stabilito che in tema di sospensione condizionale della pena, fermo l'obbligo del giudice d'appello di motivare circa il mancato esercizio del potere-dovere di applicazione di detto beneficio in presenza delle condizioni che ne consentono il riconoscimento, l'imputato non può dolersi, con ricorso per cassazione, della sua mancata concessione, qualora non ne abbia fatto richiesta nel corso del giudizio di merito (Sez. U, n. 22533 del 25/10/2018, dep. 2019, Salerno, Rv. 275376). Consegue che se l'imputato chiede il beneficio con l'atto di appello o in sede di conclusioni, può proporre ricorso per cassazione se non ottiene risposta. Tuttavia ciò è consentito soltanto nel caso in cui il Tribunale non si sia già pronunciato sul diniego del beneficio, fornendo una propria motivazione, poiché in questo caso sarà necessario impugnare, con i modi e nelle forme previste, quel punto della decisione, formulando una critica specifica da opporre agli argomenti del primo giudice. La questione viene chiarita in maniera perspicua dalle Sezioni Unite laddove precisano: «sono ovviamente estranei i casi in cui il giudice di primo o di secondo grado, anche di ufficio, abbia vagliato l'applicazione dei benefici e, segnatamente, della sospensione condizionale della pena, riconoscendola o escludendola, con conseguente facoltà della parte interessata di impugnare specificamente il corrispondente punto della decisione nel rispetto delle disposizioni generali in materia di impugnazioni e, quanto al ricorso per cassazione, negli stretti limiti in cui tale mezzo è ammesso» (cfr. Sez. U, n. 22533 del 25/10/2018, dep. 2019, cit. in motivazione). Nella specie il Tribunale aveva esposto, sia pure succintamente, le ragioni per le quali non riteneva di concedere la sospensione condizionale della pena, ritenendo ostative le iscrizioni del casellario giudiziale. Questo punto della decisione di primo grado non è stata impugnata dall'imputato che, con l'atto di appello, si è limitato soltanto a richiedere il beneficio, senza svolgere alcuna critica argomentata rispetto a tale punto della decisione. In tale situazione la Corte distrettuale non era tenuta a rispondere né tantomeno il punto può essere fruttuosamente devoluto a questa Corte, che può limitarsi a dichiararne l'inammissibilità ai sensi dell'art. 591, comma 4, cod. proc. pen.



 Dalla inammissibilità del ricorso discende la condanna del ricorrente al pagamento delle spese processuali, al versamento della somma, che si stima equa, di Euro 3.000,00 in favore della Cassa delle ammende, nonché alla rifusione, in favore delle parti civili, delle spese sostenute nel presente grado di giudizio che, tenuto di natura e caratteri dell'opera prestata, si liquidano in complessivi euro 2.300,00 oltre accessori di legge. 
Dichiara inammissibile il ricorso e condanna il ricorrente al pagamento delle spese processuali e della somma di Euro 3.000,00 a favore della Cassa delle ammende, nonché alla rifusione delle spese in favore delle parti civili, che liquida in euro 2.300,00 oltre accessori di legge.