



Il Giudice delle indagini preliminari di Rimini, all'udienza del 26.6.2015 fissata a seguito di opposizione alla richiesta di archiviazione avanzata dal P.M. nel procedimento nei confronti di Fiorani Giorgio per il reato di cui all'art.612 bis c.p., ritenuto che gli atti del fascicolo del P.M. non necessitano di ulteriori approfondimenti investigativi, osservato che gli atti di danneggiamento denunciati (asportazione della cassetta della posta), sebbene ripetuti in tre occasioni, non integrano il delitto di cui all'art 0612 bis c.p. non potendo essere qualificati come "atti persecutori", ma che è pacifica la sussistenza del reato di danneggiamento aggravato, o in alternativa quello dell'art.392 c.p. accogliendo la tesi difensiva che ha ammesso il fatto-asportazione della cassetta, adducendo la giustificazione che la postazione della cassetta non era autorizzabile in quanto non si trattava di passo carraio a pubblica via, disponeva l'archiviazione per il delitto di cui all'art.612 bis c.p. e disponeva che il P.M. formulasse l'imputazione per il reato di cui all'art.635 c.p. o in alternativa per il reato di cui all'art.392 c.p. Avverso l'ordinanza propone ricorso per cassazione il Fiorani, deducendo l'abnormità del provvedimento, essendo stata disposta l'imputazione coatta per fatti diversi da quelli per i quali il P.M. aveva chiesto l'archiviazione. Chiede pertanto l'annullamento del provvedimento impugnato. Ritenuto in diritto 

 ricorso è fondato e va accolto. 

.Questa Corte ha da tempo affermato che il GIP, quando è richiesto di archiviare il procedimento, esercita il suo potere di controllo confrontandosi con la notizia di reato, intesa tuttavia quale fatto o fatti emergenti dall'integralità dei risultati dell'indagine e non con una specifica imputazione: oggetto della valutazione e decisione sulla richiesta di archiviazione è pertanto l'intera situazione fattuale risultante dagli atti, e non una, o più, specifiche ipotesi di qualificazione giuridica della stessa o di parti della stessa. Il GIP è quindi libero di dare alla situazione fattuale emergente dagli atti una qualificazione giuridica diversa da quella prospettata dal pubblico ministero, e oggetto di corrispondente iscrizione nel registro delle notizie di reato, proprio perchè il thema decidendum si modella non sulla base di una specifica domanda bensì sulle risultanze processuali. In esito a tale riqualificazione può ordinare nuove indagini ovvero la formulazione dell'imputazione. E la possibilità che l'imputazione venga quindi formulata, a seguito dell'ordine del giudice, per un titolo di reato diverso da quello o quelli indicati nel registro delle notizie di reato costituisce pertanto una conseguenza fisiologica all'esercizio di tale legittimo potere. Presupposto di entrambe le alternative è tuttavia il non accoglimento della richiesta di archiviazione per i medesimi fatti e per i medesimi soggetti nei cui confronti si è proceduto. 

 Diverso è il caso della archiviazione parziale quando, essendosi proceduto per più fatti, ciascuno oggetto di potenziale differente ed autonoma valutazione di rilevanza penale e conseguente qualificazione giuridica, ovvero nei confronti di soggetti diversi, del tutto compatibile con la coesistenza nel medesimo decreto della decisione di archiviazione - per taluni di tali fatti e/o soggetti - e della decisione di procedere ad ulteriori indagini ovvero alla formulazione dell'imputazione - per altri fatti e/o soggetti. Ciò che non è consentito dal sistema è pertanto l'accoglimento della richiesta di archiviazione per singole possibili qualificazioni giuridiche di fatti per i quali si ritiene contestualmente la rilevanza penale, sia pure a diverso titolo. Nè in tale caso è appunto possibile parlare di archiviazione parziale, posto che questa è ammissibile in relazione ai fatti oggetto delle notizie di reato e non alle possibili alternative qualificazioni giuridiche dei medesimi (cfr. Cass.Sez.VI, Sent. n. 41409/2009 Rv. 245476). 

Le Sezioni Unite di questa Corte (v.Sentenza n. 4319 del 28/11/2013 Cc. (dep. 30/01/2014 ) Rv. 257786) hanno quindi stabilito che, in materia di procedimento di archiviazione, costituisce atto abnorme, in quanto esorbita dai poteri del giudice per le indagini preliminari, sia l'ordine d'imputazione coatta emesso nei confronti di persona non indagata (dovendo in tal caso limitarsi ad ordinare le relative iscrizioni nel registro di cui all'art. 335 c.p.p.), sia quello emesso nei confronti dell'indagato per reati diversi da quelli per i quali il pubblico ministero aveva richiesto l'archiviazione, e attinenti al medesimo fatto storico. 

 Tanto premesso, il decreto impugnato deve essere considerato nella sua concreta configurazione atto proceduralmente abnorme, avendo il GIP contemporaneamente deliberato - da un lato per gli stessi fatti ed a carico dello stesso soggetto - l'archiviazione per una ipotesi di reato (art.612 bis c.p.) e dall'altro riqualificato il medesimo fatto storico ai sensi dell'art.635 c.p. o 392 c.p., a carico dello stesso soggetto, ordinando al pubblico ministero la formulazione di una o dell'altra imputazione, dando così luogo a due deliberazioni contestuali tra loro, e sistematicamente incompatibili. A ciò aggiungasi che l'alternativa proposta con l'imputazione coatta (procedersi per il reato di danneggiamento aggravato o per il reato di esercizio arbitrario delle proprie ragioni con violenza sulle cose) è poi non solo contraddittoria con la disposta archiviazione per il reato di stalking, ma anche chiaramente indicativa della eventuale necessità di un approfondimento di indagini. Consegue l'annullamento senza rinvio del provvedimento impugnato, con trasmissione degli atti al Tribunale di Rimini per l'ulteriore corso: la decisione sulla pendente richiesta di archiviazione dovrà valutare se accoglierla per l'irrilevanza penale dei fatti in ordine ai quali si è proceduto, definendo in tal senso il procedimento allo stato degli atti; ovvero procedere alla riqualificazione dei medesimi fatti, provvedendo conseguentemente a disporre nuove indagini o all'ordine di formulazione dell'imputazione o ad altro ulteriore corso, tenuto conto AYUct... competenza per materia in ordine al reato eventualmente ipotizzato, e dei principi di diritto come sopra enunciati. 



Annulla senza rinvio il provvedimento impugnato e dispone trasmettersi gli atti al Tribunale di Rimini.