  Con la sentenza indicata in epigrafe la Corte di appello di L'Aquila ha parzialmente riformato la sentenza del 29 settembre 2016 del Tribunale di Pescara che ha condannato Sergio D'Amico per il delitto di cui all'art. 612-bis cod. pen. alla pena di anno uno di reclusione oltre che al risarcimento del danno in favore della parte civile Venanzio D'Amico. In particolare, la Corte di appello ha ridotto la pena a mesi otto di reclusione e l'ammontare del danno in favore della parte civile.



 Avverso detta sentenza ricorre per cassazione Sergio D'Amico, a mezzo del suo difensore, chiedendone l'annullamento sulla base di tre motivi. 

 Con il primo motivo di ricorso lamenta violazione di legge processuale e mancanza o manifesta illogicità della motivazione. Nello specifico egli deduce che il capo di imputazione era eccessivamente generico, non specificava dove e quando il D'Amico avesse tenuto le condotte che gli venivano contestate, non consentiva all'imputato di approntare una difesa adeguata ed esponeva il D'Amico al rischio di essere processato due volte per gli stessi fatti, atteso che pendevano a suo carico altri processi per i medesimi fatti ai danni delle stesse persone. 

 Con il secondo motivo lamenta mancanza o manifesta illogicità della motivazione in ordine all'attendibilità dei testi, punto sul quale la Corte di appello si era limitata a richiamare per relationem la motivazione della sentenza di primo grado. 

 Con il terzo motivo il ricorrente si duole dell'annessa motivazione in ordine alla mancata riqualificazione del fatto come violazione dell'art. 392 cod. pen.. Il fatto andava qualificato come esercizio arbitrario delle proprie ragioni, essendosi l'imputato limitato ad impedire alle persone offese il passaggio nell'androne di cui vantava il diritto di proprietà esclusiva.



Il primo motivo di ricorso è inammissibile. La nullità del decreto di rinvio a giudizio per genericità dell'enunciazione del fatto contestato non integra una nullità assoluta, ma una nullità relativa e conseguentemente essa andava eccepita a pena di decadenza entro il termine di cui all'art. 491, comma 1, cod. proc. pen., mentre dagli atti non risulta che tale eccezione sia mai stata sollevata prima della proposizione dell'appello.



 Anche il secondo motivo è inammissibile. Nell'atto di appello l'odierno ricorrente ha lamentato l'inattendibilità dei testimoni in modo estremamente generico, cosicché sul punto l'appello risultava inammissibile. Ne consegue che la Corte di appello non era gravata di alcun onere motivazionale in ordine all'attendibilità dei testi.In tema di impugnazioni, ogni vizio di motivazione in ordine al rigetto di motivi di appello inammissibili, perché non specifici (o per altra causa), non può condurre all'annullamento della sentenza impugnata, in quanto il giudice del rinvio dovrebbe pronunciarsi sempre su quegli stessi motivi (di appello) insuscettibili di esame (e di accoglimento) per la loro inammissibilità (Sez. 4, n. 17 del 09/11/1988 - dep. 1989, Vita, Rv. 18007001).



 Anche il terzo motivo di ricorso è inammissibile per manifesta infondatezza. Il delitto di atti persecutori può concorrere con quello di esercizio arbitrario delle proprie ragioni avendo oggetto giuridico diverso (Cass. 16/54923).



All'inammissibilità del ricorso consegue la condanna del ricorrente al pagamento delle spese del procedimento, nonché, ai sensi dell'art. 616, comma 1, cod. proc. pen., al pagamento in favore della Cassa delle ammende di una somma che si reputa equo fissare in euro 3.000,00. 

Dichiara inammissibile il ricorso e condanna il ricorrente al pagamento delle spese processuali e della somma di euro tremila in favore della Cassa delle ammende.