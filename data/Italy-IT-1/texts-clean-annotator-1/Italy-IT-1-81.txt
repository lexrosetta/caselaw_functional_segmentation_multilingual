







La Corte di appello di Campobasso confermava la condanna del ricorrente per i reati di rapina, atti persecutori e lesioni rideterminando il trattamento sanzíonatorio in anno uno mesi sei giorni venti di reclusione ed euro 366 di multa. Si contestava al Campofredano di avere perseguitato la persona offesa con reiterati messaggi molesti che le avevano cagionato una stato di paura, nonché di essersi impossessato con violenza del telefono cellulare della vittima cagionandole lesioni guaribili in venti giorni.



 Avverso tale sentenza proponeva ricorso per cassazione il difensore che deduceva: 

travisamento della prova: non sarebbe stato valutato che la testimone oculare Ginacarczvk Wioleta aveva riferito che la persona offesa nel rincorrere il Campofredano chiedeva di fermarlo perché lo stesso le aveva rubato la macchina e non un telefonino come dichiarato in denuncia; inoltre non era stato considerato che il giorno successivo alla rapina il cellulare trafugato era stato localizzato a Roma mentre il ricorrente lavora a San Salvo; 

 violazione di legge e vizio di motivazione in relazione alla identificazione nel ricorrente dell'autore degli sms molesti: si deduceva che poteva essere oggetto di prova solo l'invio dei messaggi di testo del 1 ottobre 2015, quando il telefono della persona offesa non era stato trafugato; tuttavia in relazione a tale data non era certa l'identificazione del Campofredano, dato che non vi erano conferme della presenza della persona offesa nella zona ove la stessa aveva dichiarata di avere avvistato il ricorrente; 

 violazione di legge e vizio di motivazione: il reato di atti persecutori sarebbe stato provato solo sulla base delle dichiarazioni della persona offesa senza che fossero emersi ulteriori elementi che indicassero il cambiamento delle abitudini di vita della stessa; 

 violazione di legge e vizio di motivazione in relazione al riconoscimento dell'elemento soggettivo che ha caratterizzato le condotte illecite descritte: il riconosciuto dolo d'impeto sarebbe incompatibile con la natura abituale del reato di atti persecutori; 

 violazione di legge e vizio di motivazione in relazione al reato di lesioni: non sarebbe stato considerato che la persona offesa si era aggrappata volontariamente all'auto del Campofedrano al quale non potrebbe essere attribuita alcuna condotta lesiva.



 primo motivo di ricorso, con il quale si denuncia il travisamento della prova di una teste oculare e la mancata valorizzazione della localizzazione del cellulare della vittima il giorno dopo la rapina è inammissibile. 

Il collegio rileva che il ricorrente deduce un travisamento di prova testimoniale senza allegare l'atto integrale che si intende travisato, ovvero la trascrizione della testimonianza che si assume travisata. Il collegio ribadisce che anche a seguito dell'entrata in vigore dell'art. 165-bis disp. att. cod. proc. pen., introdotto dall'art. 7, comma 1, d. Igs. 6 febbraio 2018, n. 11, trova applicazione il principio di autosufficienza del ricorso, che si traduce nell'onere di puntuale indicazione, da parte del ricorrente, degli atti che si assumono travisati e dei quali si ritiene necessaria l'allegazione, materialmente devoluta alla cancelleria del giudice che ha emesso il provvedimento impugnato (Sez. 2, n. 35164 del 08/05/2019 - dep. 31/07/2019, Talamanca Gaetano, Rv. 276432). A ciò si aggiunge che la cassazione ha affermato, con giurisprudenza che si condivide che sono inammissibili, per violazione del principio di autosufficienza e per genericità, quei motivi che, deducendo il vizio di manifesta illogicità o di contraddittorietà della motivazione, riportano meri stralci di singoli brani di prove dichiarative, estrapolati dal complessivo contenuto dell'atto processuale al fine di trarre rafforzamento dall'indebita frantumazione dei contenuti probatori, o, invece, procedono ad allegare in blocco ed indistintamente le trascrizioni degli atti processuali, postulandone la integrale lettura da parte della Suprema Corte (Sez. 1, n. 23308 del 18/11/2014 - dep. 29/05/2015, Savasta e altri, Rv. 263601). Nel caso in esame il ricorrente pur deducendo il travisamento della prova non allegava la testimonianza integrale che assumeva travisata, né forniva gli estremi per il suo reperimento nel fascicolo processuale. 

 In secondo luogo: il motivo è manifestamente infondato anche laddove deduce la manifesta illogicità della motivazione rilevando che la teste oculare aveva dichiarato di avere sentito la persona offesa gridare che le avevano rubato la macchina e non un cellulare. Invero con motivazione logica che si sottrae ad ogni censura la Corte di appello rilavava che la testimone aveva assistito alla scena della rapina da dietro la vetrina del suo negozio, sicché il fatto che avesse sentito che la donna che urlava faceva riferimento generico ad una "macchina" e non ad un telefonino non era elemento decisivo ed era compatibile con la dinamica dell'avvistamento (quarto foglio della sentenza impugnata). 

 Anche il tema, invero non decisivo, della localizzazione del cellulare della persona offesa dopo la rapina nella zona di Roma e della compatibilità di tale rilevamento con il luogo di lavoro del ricorrente veniva affrontato e superato con motivazione persuasiva dato che la Corte di appello rilevava che era plausibile che il ricorrente si fosse disfatto del telefono trafugato (sesto foglio della sentenza impugnata). 

 Il secondo motivo, che contesta l'identificazione del ricorrente come autore dei reiterati messaggi molesti è inammissibile in quanto si risolve in una richiesta di rivalutazione delle prove, ovvero una attività esclusa dal perimetro che circoscrive la competenza del giudice di legittimità. 

11 collegio in materia di vizio di motivazione ribadisce che il sindacato del giudice di legittimità sulla motivazione del provvedimento impugnato deve essere volto a verificare che quest'ultima: a) sia "effettiva", ovvero realmente idonea a rappresentare le ragioni che il giudicante ha posto a base della decisione adottata; b) non sia "manifestamente illogica", perché sorretta, nei suoi punti essenziali, da argomentazioni non viziate da evidenti errori nell'applicazione delle regole della logica; c) non sia internamente "contraddittoria", ovvero esente da insormontabili incongruenze tra le sue diverse parti o da inconciliabilità logiche tra le affermazioni in essa contenute; d) non risulti logicamente "incompatibile" con "altri atti del processo" (indicati in termini specifici ed esaustivi dal ricorrente nei motivi posti a sostegno del ricorso) in misura tale da risultarne vanificata o radicalmente inficiata sotto il profilo logico (Sez. 1, n. 41738 del 19/10/2011, Rv. 251516); segnatamente: non sono deducibili censure attinenti a vizi della motivazione diversi dalla sua mancanza, dalla sua manifesta illogicità, dalla sua contraddittorietà (intrinseca o con atto probatorio ignorato quando esistente, o affermato quando mancante), su aspetti essenziali ad imporre diversa conclusione del processo; per cui sono inammissibili tutte le doglianze che "attaccano" la persuasività, l'inadeguatezza, la mancanza di rigore o di puntualità, la stessa illogicità quando non manifesta, così come quelle che sollecitano una differente comparazione dei significati probatori da attribuire alle diverse prove o evidenziano ragioni in fatto per giungere a conclusioni differenti sui punti dell'attendibilità, della credibilità, dello spessore della valenza probatoria del singolo elemento (Sez. 6 n. 13809 del 17/03/2015, Rv. 262965). 

 Nel caso in esame nessun vizio della motivazione emerge in ordine all'accertamento della presenza della vittima nella zona dove aveva patito la rapina in quanto tale circostanza risulta confortata sia dalla testimonianza della stessa lefa, sia dall'aggancio del telefono trafugato di celle compatibili con il posizionamento della vittima nella zona dove avveniva l'aggressione. A ciò si aggiungeva che era stato accertato che i messaggi molesti che erano giunti sia alla Maresca che al marito erano per la gran parte provenienti A ..) proprio dalla cabina dove il ricorrente era stato avvistatOveva aggredito la persona offesa. La Corte di merito rilevava, inoltre, che la persona offesa aveva mantenuto il numero di telefono dove aveva ricevuto i messaggi molesti anche dopo la rapina, ma non aveva ricevuto più alcun messaggio: circostanza anche questa che confortava il contestato riconoscimento, invero già sostenuto da un compendio probatorio convergente ed univoco. In conclusione il collegio ritiene che la motivazione contestata sia, contrariamente a quanto dedotto, priva di vizi logici e coerente con le emergenze processuali e che, inoltre, la stessa non risulta incisa dalle doglianze difensive, che si limitano a riproporre quelle già avanzate con l'atto di appello e ad invocare una rivalutazione della capacità dimostrativa delle prove, ovvero di una attività che non rientra nella cognizione del giudice di legittimità. 

 Anche il terzo motivo è manifestamente infondato in quanto, contrariamente a quanto dedotto, l'esistenza dello stato di ansia e di paura che costituisce uno degli eventi tipici del reato di atti persecutori può essere provato anche solo attraverso la testimonianza.

Si premette che il delitto di atti persecutori è un reato che prevede eventi alternativi, la realizzazione di ciascuno dei quali è idonea ad integrarlo (ex multis: Sez. 5, n. 29872 del 19/05/2011 - dep. 26/07/2011, L., Rv. 250399). L'art. 612 bis cod. pen. prevede infatti tre eventi di danno alternativi ognuno dei quali è sufficiente da solo, ove dimostrato, a perfezionare il reato e segnatamente (a) il perdurante e grave stato di ansia e di paura, (b) il fondato timore per l'incolumità propria, di un congiunto o di una persona alla quale si è legati da relazione affettiva, (c) l'alterazione delle proprie abitudini di vita. I tre eventi di danno indicati dalla norma devono essere correlati causalmente alla condotta persecutoria, sicché il reato è integrato ogni volta che si ritenga provato, in via alternativa uno degli eventi indicati: pertanto, ai fini della sua configurazione non è essenziale la prova del mutamento delle abitudini di vita della persona offesa, che rappresenta solo uno dei tre eventi descritti dalla fattispecie, essendo sufficiente che la condotta incriminata abbia indotto nella vittima uno stato di ansia o di timore per la propria incolumità (Sez. 5, n. 29872 del 19/05/2011 - dep. 26/07/2011, L., Rv. 250399). Il reato prevede infatti tre distinti eventi che indicano tre livelli successivi di manifestazione di un disagio psichico ingravescente, ovvero lo stato "generico" di ansia, il timore "specifico" per l'incolumità propria o delle persone vicine ed, infine il cambiamento delle abitudini di vita: il raggiungimento della soglia del penalmente rilevante si realizza tuttavia anche se la condotta persecutoria genera "solo" lo stato di ansia e paura aspecifico, ovvero il primo dei tre stadi di manifestazione della perturbazione dell'assetto emotivo correlati alla condotta persecutoria. L'evento di danno previsto dall'art. 612 bis cod. pen., nelle tre declinazioni descritte si identifica cioè nel "mutamento dello stato psichico" della vittima: tale perturbazione diventa tuttavia "visibile" all'esterno solo quando l'incisione della sfera emotiva costringe la vittima a modificare le sue abitudini di vita, mentre negli altri due casi la modifica dell'assetto psichico può anche non avere manifestazioni esterne, dato che l'ansia ed il timore possono restare confinati nella sfera emotiva della vittima, senza esteriorizzazioni. Quando l'effetto della condotta persecutoria non si estrinseca un percepibile mutamento delle abitudini di vita, la prova dello stato di ansia o di paura, trova la sua fonte privilegiata nelle dichiarazioni della persona offesa, che potranno, anche da sole, essere poste alla base dell'accertamento dell'evento del reato contestato, quando le stesse siano ritenute "credibili", ovvero quanto il dichiarante superi il vaglio di attendibilità intrinseca e le circostanze dichiarata siano coerenti con i dati di contesto. La verifica della "coerenza con i dati di contesto", che integra il profilo estrinseco dell'attendibilità, deve essere doverosamente effettuata attraverso la valutazione della idoneità della condotta, che si assume persecutoria, ad incidere sull'assetto psichico della vittima, sia in una prospettiva "generale", valutabile attraverso le massime di esperienza, sia una prospettiva individuale che tenga conto della caratteristiche specifiche della persona bersaglio delle azioni moleste (che potrebbe avere una struttura della personalità particolare, in ipotesi connotata da particolare vulnerabilità). A tale valutazione deve essere associata la analisi dei comportamenti della persona offesa, che anche nei casi in cui non esprimano il mutamento delle abitudini di vita possono essere indicativi della perturbazione emotiva dichiarata. In conclusione, il collegio ribadisce che la prova dell'evento del delitto, in riferimento alla causazione nella persona offesa di un grave e perdurante stato di ansia o di paura, deve essere ancorata ad elementi sintomatici di tale turbamento psicologico ricavabili dalle dichiarazioni della stessa vittima del reato, dai suoi comportamenti conseguenti alla condotta posta in essere dall'agente ed anche da quest'ultima, considerando tanto la sua astratta idoneità a causare l'evento, quanto il suo profilo concreto in riferimento alle effettive condizioni di luogo e di tempo in cui è stata consumata (Sez. 5, n. 17795 del 02/03/2017 - dep. 07/04/2017, S, Rv. 269621; Sez. 6, n. 50746 del 14/10/2014 - dep. 03/12/2014, P.C. e G, Rv. 261535; Sez. 6, n. 20038 del 19/03/2014 - dep. 14/05/2014, T, Rv. 259458). 

 Nel caso in esame in coerenza con tali indicazioni ermeneutiche la Corte di appello, confermando analoga valutazione del Tribunale rilevava che lo stato di timore contestato come evento prodotto dalle azioni persecutorie contestate al ricorrente risultava provato dalle credibili dichiarazioni della persona offesa che risultavano coerenti con gli apprezzabili mutamenti delle sue abitudini e con lo stato d'ansia emergente dalle reiterate denunce presentate contro ignoti (quinto foglio della sentenza impugnata). Si tratta di motivazione coerente con le prove raccolte e priva di vizi logici che si sottrae ad ogni censura in questa sede. 

 Gli ultimi due motivi di ricorso sono anch'essi inammissibili. 

 In primo luogo il collegio osserva che il dolo d'impeto che il ricorrente ritiene incompatibile con gli atti persecutori (quarto motivo) è stato riconosciuto dalla Corte di appello solo in relazione al reato di rapina, sicché la doglianza parte da un presupposto non riconosciuto dalla Corte di appello ed è, pertanto, manifestamente infondata. 

 Anche il motivo che invoca il riconoscimento della non volontarietà delle lesioni è manifestamente infondato, in quanto dalle motivazioni di entrambe le sentenze di merito emerge che la persona offesa si era aggrappata alla portiera e che tale attività era nota al Campofredano, che ciononostante si allontanava velocemente accettando il rischio di ferire la donna (pagg. 8 e 9 della sentenza di primo grado e terzultimo foglio della sentenza impugnata) A ciò si aggiunge che, entrambe le sentenze di merito rilevavano che la frattura al dito era stata provocata dalla volontaria azione del ricorrente nell'atto di appropriarsi violentemente del telefono della vittima con il quale era stata scattata la foto che lo ritraeva all'interno della cabina dalla quale stava inviando l'ennesimo messaggio molesto (pag. 8 della sentenza di primo grado e terzultimo foglio della sentenza impugnata). 5.Alla dichiarata inammissibilità del ricorso consegue, per il disposto dell'art. 616 cod. proc. pen., la condanna del ricorrente al pagamento delle spese processuali nonché al versamento, in favore della Cassa delle ammende, di una somma che si determina equitativamente in C 2000,00, nonché alla rifusione delle spese del grado in favore della parte civile Maresca Rossella che, tenuto conto dei parametri vigenti, liquida in euro 3510,00, oltre spese generali nella misura del 15%, CPA ed IVA. 

Dichiara inammissibile il ricorso e condanna il ricorrente al pagamento delle spese processuali e della somma di euro 2000.00 in favore della Cassa delle ammende