

 Con ordinanza emessa il 24 ottobre 2018 la Corte di appello di Roma, in funzione di giudice dell'esecuzione, ha rigettato le domande di Paolo Emilio Vinciguerra volte ad ottenere: la sospensione dell'ordine emesso dal Procuratore generale presso la stessa Corte di appello di Roma il 9 ottobre 2017 per l'esecuzione della pena di undici mesi e due giorni di reclusione, costituente parte residua della pena, pari a un anno e dieci mesi di reclusione, a tale persona inflitta con sentenza emessa dalla Corte di appello di Roma il 18 novembre 2015 per la commissione, in esecuzione di medesimo disegno criminoso, dei reati di incendio e porto abusivo di coltello; in ogni caso, la concessione del beneficio della sospensione condizionale di tale pena. 1.1 La motivazione alla base di tali decisioni può essere così sintetizzata: la citata sentenza di appello ebbe a condannare Vinciguerra anche per la commissione del delitto di atti persecutori, considerata avvenuta in esecuzione del medesimo disegno criminoso alla base della commissione degli altri due reati (incendio e porto abusivo di coltello); con sentenza del 2 maggio 2017 la Corte di cassazione annullò, con rinvio ad altra sezione della Corte di appello di Roma, la sentenza di appello nella sola parte relativa alla condanna anche per tale ulteriore delitto; dal contenuto della citata sentenza di appello risulta che il reato di incendio venne ritenuto più grave (in quanto punito dalla legge con pena maggiore, nel minimo e nel massimo, di quelle previste, rispettivamente, per la contravvenzione di porto abusivo di coltello e per il delitto di atti persecutori); rispetto alle condanne per i primi due reati si è formato il giudicato e la sentenza di appello è eseguibile, avendo questa individuato la pena minima che il condannato deve comunque espiare; la domanda di sospensione condizionale dell'esecuzione della pena passata in giudicato è da rigettare, non potendosi ritenere, per le ragioni specificamente illustrate nell'ordinanza, che il condannato si asterrà dal commettere altri reati.



 Per la cassazione di tale ordinanza Vinciguerra ha proposto ricorso (atto sottoscritto dal difensore, avvocato Franco Moretti) deducendo violazione di legge, mancanza sostanziale di motivazione e violazione del principio di corrispondenza fra il chiesto ed il pronunciato, in quanto: la pena determinata per la commissione, in esecuzione del medesimo disegno criminoso, del reati di incendio e porto di coltello non è divenuta esecutiva; nel caso in cui nel giudizio di rinvio esso ricorrente dovesse essere definitivamente assolto dall'accusa di avere commesso anche il reato di atti persecutori, la pena complessiva da eseguire sarebbe comunque pari a un anno e dieci mesi di reclusione per la commissione dei reati di incendio e di porto abusivo di coltello; di tale pena esso ricorrente sarebbe legittimato a chiedere al giudice dell'esecuzione la sospensione della relativa esecuzione che non venne dalla sentenza di appello concessa perché la pena complessiva da infliggere (comprensiva di quella per il reato di atti persecutori) era superiore ai due anni di reclusione; attesa la non assimilabilità del giudicato alla esecutorietà della sentenza, è invero affatto legittimo il differimento ad un tempo successivo alla formazione del giudicato della'eseguibilità" della sentenza di condanna anche per le parti non annullate (al momento in cui la sentenza sia divenuta definitiva in ogni sua parte); su parti della sentenza di appello (quelle relative all'accertamento della responsabilità di esso ricorrente nella commissione dei reati di incendio e di porto abusivo di coltello ed alla misura delle pene per tali reati determinate in applicazione dell'art. 81, secondo comma, cod. pen.) si è formato nel caso concreto il giudicato, ma alla sentenza non può darsi esecuzione in ragione del rapporto di connessione essenziale fra la parte della stessa relativa al reato di atti persecutori e quelle, relative agli altri due reati; necessariamente, infatti, "nel caso di assoluzione dal delitto di atti persecutori in sede di giudizio di rinvio, si aprirà la possibilità di chiedere il riesame della condanna per la parte non annullata anche se al solo fine dell'applicazione della sospensione condizionale della pena"; le parti di sentenza non investite dalla sentenza di annullamento, relative ai reati di incendio e di atti persecutori, non determinano una pena comunque da espiare perché nel caso di assoluzione nel giudizio di rinvio dall'accusa di commissione anche del reato di atti persecutori, "l'imputato potrebbe proporre (come in effetti farebbe) incidente di esecuzione finalizzato ad ottenere la sospensione condizionale della pena", non concessa per "la presenza ostativa del reato di "atti persecutori" posti in continuazione"; inoltre,l'ordinanza impugnata ha rigettato una domanda (quella di sospensione condizionale della pena) che esso ricorrente non aveva proposto, essendosi egli limitato a richiedere la sospensione dell'esecuzione della sentenza di appello contenente condanna per la commissione dei reti di incendio e di porto abusivo di coltello, riservando espressamente la richiesta di sospensione condizionale della pena a seguito dell'eventuale sua assoluzione, con sentenza irrevocabile, dall'accusa di avere commesso anche il reato di cui all'art. 612-bis cod. pen.



 Il Procuratore generale ha depositato requisitoria scritta con la quale ha chiesto il rigetto del ricorso deducendo che: nel caso di specie parrebbe sussistente connessione essenziale fra parte annullata e quelle non annullate della sentenza di appello, essendo stato il rigetto della domanda di sospensione condizionale della pena motivato sul solo rilievo del superamento della soglia dei due anni di pena, allo stato non più tale; occorre confrontarsi con l'orientamento della giurisprudenza di legittimità secondo cui è necessario reiterare in sede di legittimità la richiesta di sospensione condizionale di pena quando sia proposto ricorso per la cassazione di sentenza di condanna a pena superiore a quella prevista dall'art. 163 cod. pen., dal cui accoglimento possa derivare il ridimensionamento della sanzione entro tali limiti; il ricorrente prospetta l'eventualità di ricorrere all'incidente di esecuzione per ottenere la concessione della sospensione condizionale della pena sulla base di principio, non applicabile al caso di specie, affermato dalla giurisprudenza di legittimità per il caso di annullamento senza rinvio di uno o più capi di sentenza di condanna che abbia inflitto una pena complessivamente superiore a quella prevista dalla citata disposizione di legge.



Il ricorrente ha depositato memoria in replica alle deduzioni del Procuratore generale.



 Il contenuto, quanto mai sintetico, dell'ordinanza impugnata e quello, non sempre preciso,.del ricorso impongono di esaminare gli atti del processo definito con l'ordinanza impugnata onde dare specifica risposta in diritto alla questione centrale coinvolta da tali atti: quella della legittimità dell'ordine di carcerazione del ricorrente emesso dal Procuratore generale presso la Corte di appello di Roma il 9 ottobre 2017 sul presupposto della esecutività della sentenza della Corte di appello di Roma del 18 novembre 2015 nella parte in cui pronunciò condanna del ricorrente alla pena di un anno e dieci mesi di reclusione per la commissione, il 3 maggio 2014, dei reati di cui all'art.423 cod. pen. e all'art. 4 della legge n. 110 del 1975. Con la citata sentenza la Corte di appello di Roma, in parziale riforma della sentenza resa dal Giudice dell'udienza preliminare del Tribunale di Roma il 19 febbraio 2015 a definizione di processo svoltosi secondo le forme del giudizio abbreviato: accertò che l'odierno ricorrente commise delitto di atti persecutori dal 22 aprile al 2 maggio 2014; confermò la decisione di primo grado relativa all'affermazione della responsabilità di tale imputato per la commissione, il 3 maggio 2014, anche del delitto di incendio nonché della contravvenzione di porto abusivo di coltello a serramanico; confermò la decisione di considerare i tre reati commessi in esecuzione del medesimo disegno criminoso; condannò l'imputato alla pena di due anni un mese e dieci giorni di reclusione (previa diminuzione, ex art. 442 cod. proc. pen., della pena determinata in misura pari a tre anni e due mesi di reclusione). La sentenza, facendo applicazione dell'art. 81, primo e secondo comma, cod. pen., è pervenuta alla determinazione della pena: considerando più grave il delitto di incendio; determinando per tale reato la pena di cinque anni di reclusione; riducendo la stessa a quattro anni per effetto delle circostanze attenuanti generiche concesse dal giudice di primo grado; riducendo ulteriormente tale pena a due anni e otto mesi di reclusione in ragione dell'avvenuto riconoscimento della circostanza attenuante di cui all'art. 89 cod. pen.; aumentando tale pena di cinque mesi per il delitto di incendio e di un mese per la contravvenzione. Per quanto qui interessa, inoltre, dal contenuto della sentenza risulta anche che: con il quinto motivo di appello l'imputato chiese espressamente la "concessione dei benefici di legge"; tale domanda venne rigettata sul presupposto che tali benefici sono dalla legge "ammessi solo in caso di condanna alla reclusione per un tempo non superiore a due anni". Questa Corte, con sentenza n. 11604/18, emessa il 3 ottobre 2017 (depositata il 14 marzo 2018): rigettò il ricorso dell'imputato relativo al capo di sentenza di appello di condanna per il delitto di incendio; annullò la sentenza di appello nella sola parte relativa all'affermazione di responsabilità della stessa persona anche per la commissione del delitto di atti persecutori nel periodo compreso fra il 22 aprile e il 2 maggio 2014, con rinvio ad altra sezione della Corte di appello di Roma, sul rilievo secondo cui la sentenza impugnata non aveva chiarito quali fossero "le basi fattuali" da cui desumere che gli atti posti in essere dall'imputato in tale arco temporale ingenerarono nella persona offesa lo stato di ansia e paura che l'art. 612-bis cod. pen. richiede per la configurabilità del reato. Con decreto del 9 ottobre 2017 il Procuratore generale presso la Corte di appello di Roma emise nei confronti del ricorrente ordine di carcerazione in esecuzione della sentenza di appello limitatamente alla pena relativa ai reati di incendio e di porto abusivo di coltello (un anno e dieci mesi di reclusione) sul presupposto della irrevocabilità della sentenza di appello relativa a tali capi. Con lo stesso decreto l'esecuzione venne sospesa in applicazione dell'art. 656, comma 5, cod. proc. pen. Con ricorso depositato il 14 novembre 2017 Vinciguerra chiese alla Corte di appello di Roma, in funzione di giudice dell'esecuzione, di sospendere l'esecuzione del citato ordine di carcerazione in applicazione dell'art. 670 cod. proc. pen. sul rilievo secondo cui la sentenza di condanna per i due reati in questione non era esecutiva. Nello stesso ricorso il condannato peannunziò espressamente la propria volontà di volere introdurre ulteriore incidente di esecuzione volto ad ottenere la sospensione condizionale dell'esecuzione della pena relativa a tali due reati per il caso dì formazione del giudicato sulla sentenza di assoluzione dall'accusa di avere commesso anche il delitto di atti persecutori che, in tesi, dovesse essere emessa a definizione del giudizio di rinvio. Come sopra evidenziato, l'incidente di esecuzione introdotto con tale ricorso è stato definito con l'ordinanza in questa sede impugnata.



 Il ricorso è fondato per le considerazioni in diritto di seguito evidenziate, parzialmente diverse da quelle dedotte dal ricorrente. In questo procedimento è innanzitutto coinvolto il tema dell'autonomia dei rapporti processuali di impugnazione relativi ai singoli capi e punti nel caso di ricorso contro una sentenza cumulativa (artt. 581, lett. a), 624, comma 1, cod. proc. pen.). Il tema è stato affrontato da Cass. S.U., n. 373 del 16 gennaio 1990, Agnese, Rv. 186165(che esaminò la questione della rilevabilità della prescrizione del reato intervenuta dopo la sentenza di annullamento parziale emessa dalla Corte di cassazione), che afferma che la sentenza di annullamento parziale esaurisce il giudizio in relazione a tutte le disposizioni contenute nella sentenza impugnata e non comprese in quelle annullate, né ad esse legate da un rapporto di connessione essenziale, potendo il giudicato avere una formazione progressiva, non solo quando la sentenza di annullamento parziale viene pronunciata nel processo cumulativo e riguarda solo alcuni degli imputati ovvero alcune delle imputazioni contestate, ma anche quando la stessa pronuncia ha ad oggetto una o più statuizioni relative ad un solo imputato e ad un solo capo d'imputazione. Si è così riconosciuta l'autonomia dei capi della sentenza che non hanno una connessione essenziale con le «parti della sentenza» (art.624cod. proc. pen.del 1988) annullate, definendo «capi autonomi» di una sentenza «le decisioni che concludono l'esercizio dell'azione penale in relazione ad un reato» e aggiungendo che non è «certo contestabile l'autonomia delle azioni penali confluenti nel processo cumulativo, sia in relazione al loro esercizio che alla loro consunzione». Analoghe considerazioni circa l'autonomia delle statuizioni relative ai diversi "capi" nei processi cumulativi e l'idoneità delle stesse a passare in giudicato sono espresse da Cass. S.U. n. 20 del 9 ottobre 1996, Vitale, Rv. 206170, in cui si afferma che nel caso in cui la sentenza, pur documentalmente unica, ricomprenda una pluralità di capi e di imputazioni a carico dello stesso imputato, dalla autonomia di ciascuno di essi deriva il passaggio in giudicato di quei capi della sentenza non investiti dall'annullamento con rinvio a seguito della sentenza della Corte di cassazione, sicché la competente autorità giudiziaria può porre legittimamente in esecuzione il titolo penale per la parte divenuta irrevocabile. La tesi dell'autonomia dei singoli capi di imputazione e nell'ambito di questi dei singoli punti è stata ribadita e sviluppata con estrema chiarezza da Cass. S.U., n. 1 del 28 giugno 2000, Tuzzolino, Rv. 216239, in cui si precisa che il giudicato parziale può formarsi solo con riguardo ai "capi" e non con riguardo ai "punti" della decisione. Per "capo" della sentenza deve intendersi «ciascuna decisione emessa relativamente ad uno dei reati attribuiti all'imputato» e tale nozione ha rilievo in particolare per la sentenza plurima o cumulativa, caratterizzata dalla confluenza nell'unico processo dell'esercizio di più azioni penali e dalla costituzione di una pluralità di rapporti processuali, ciascuno dei quali inerisce ad una singola imputazione, «tale da poter costituire da solo, anche separatamente, il contenuto di una sentenza». Il concetto di "punto della decisione", cui fa espresso riferimento l'art. 597 cod. proc. pen., ha invece una portata più ristretta, riguardando «tutte le statuizioni - ma non le relative argomentazioni svolte a sostegno - suscettibili di autonoma considerazione necessarie per ottenere una decisione completa su un capo». I punti della decisione vengono a coincidere con le parti della sentenza relative alle «statuizioni indispensabili per il giudizio su ciascun reato» e nell'ambito di ogni capo i singoli punti della decisione segnano un "passaggio obbligato" per la completa definizione di ciascuna imputazione, sulla quale il potere giurisdizionale del giudice non può considerarsi esaurito se non quando siano stati decisi tutti i punti che costituiscono i presupposti della pronuncia finale su ogni reato (l'accertamento del fatto, l'attribuzione di esso all'imputato, la qualificazione giuridica, l'inesistenza di cause di giustificazione, la colpevolezza, e - nel caso di condanna - l'accertamento delle circostanze aggravanti ed attenuanti e la relativa comparazione, la determinazione della pena e l'eventuale sospensione condizionale, e le altre eventuali questioni dedotte dalle parti o rilevabili di ufficio). La Corte ha definito il capo come «un atto giuridico completo, tanto che la sentenza che conclude una fase o un grado del processo può assumere struttura monolitica o composita, a seconda che l'imputato sia stato chiamato a rispondere di un solo reato o di più reati, nel senso che, nel primo caso, nel processo è dedotta un'unica regiudicanda, mentre, nel secondo, la regiudicanda è scomponibile in tante autonome parti quanti sono i reati per i quali è stata esercitata l'azione penale. Nell'ipotesi di processo cumulativo o complesso la cosa giudicata può coprire uno o più capi e il rapporto processuale può proseguire per gli altri, investiti dall'impugnazione, onde, in una simile situazione, è corretto utilizzare la nozione di giudicato parziale». Il principio dell'autonomia dei singoli capi della sentenza è stato poi ribadito da Cass. S.U. n. 10251 del 9 marzo 2007, Michaeler, Rv. 235699, in cui si condivide la definizione del capo come atto giuridico completo, tale da poter costituire da solo, anche separatamente, il contenuto di una sentenza con la conseguenza che nel caso di processo relativo ad un solo reato la sentenza passa in giudicato nella sua interezza, mentre nell'ipotesi di processo cumulativo o complesso la cosa giudicata può coprire uno o più capi e il rapporto processuale può proseguire per gli altri, investiti dall'impugnazione, onde, in una simile situazione, è corretto utilizzare la nozione di giudicato parziale. In tale sentenza la Corte sottolinea che la dicotomia capi-punti della sentenza «è ormai canonizzata in un precetto fondamentale nel regime delle impugnazioni, quello concernente la "forma dell'impugnazione"; il precetto, cioè, dell'art. 581 secondo cui l'impugnazione deve contenere (comma 1, lettera a) "i capi o i punti della decisione cui su riferisce l'impugnazione", così annidando l'atto d'impugnazione entro lo stretto ambito del devolutum, a pena di inammissibilità, comminata dall'art. 591 cod. proc. pen.». La Corte sottolinea che la giurisprudenza di legittimità ha affrontato il tema della distinzione tra "capo" e "punto" della sentenza con prevalente riferimento, oltre che alla tematica del giudicato parziale, alla specificità dell'atto di impugnazione, essendo la norma dell'art. 581 cod. proc. pen. diretta a delimitare con precisione l'oggetto dell'impugnazione e a scongiurare «impugnazioni generiche e dilatorie», prevedendo che sia lo stesso impugnante a segnare gli esatti confini dell'oggetto del gravame. La Corte si è anche soffermata sull'espressione "parte" della sentenza, ritenuta rilevante al fine sia di un suo autonomo divenire giudicato sia per il restare ancora sub iudice in quanto abbia connessione essenziale con la "parte annullata". Lo stesso ordine di concetti è stato ribadito da Cass. S.U., n. 6903 del 27 maggio 2016, dep. 2017, Aiello, Rv. 268965 e Rv. 268966, secondo cui la sentenza di condanna che riguardi più reati ascritti allo stesso imputato, è idealmente scindibile, in ragione di ogni capo di imputazione, in altrettante autonome statuizioni di condanna, con la conseguenza che, sebbene i diversi capi siano contenuti in un unico documento-sentenza, ognuno di essi conserva la propria individualità ad ogni effetto giuridico; con la conseguenza che, in caso di ricorso per cassazione di sentenza oggettivamente cumulativa (riguardante cioè più reati contestati allo stesso imputato), «l'autonomia dell'azione penale e dei rapporti processuali inerenti ai singoli capi di imputazione impedisce che l'ammissibilità dell'impugnazione per uno dei reati possa determinare l'instaurazione di un valido rapporto processuale anche per i reati in relazione ai quali l'impugnazione sia inammissibile e preclude per detti reati, in relazione ai quali si è formato il giudicato parziale, la possibilità di rilevare la prescrizione maturata dopo la sentenza di appello». L'ordinanza impugnata è dunque corretta in diritto nella parte in cui, alla luce dei motivi dell'appello dal ricorrente proposto contro la sentenza di primo grado (dalla citata sentenza resa dalla Corte di appello di Roma non risulta che l'odierno ricorrente avesse appellato la sentenza di primo grado anche nella parte in cui ritenne l'odierno ricorrente responsabile della commissione, il 3 maggio 2014, della contravvenzione di porto abusivo di coltello a serramanico), nonché dei contenuti della sentenza di appello e di quelli della sentenza di cassazione parziale sopra citate, afferma essersi formato il giudicato: sulla responsabilità del ricorrente nella commissione, il 3 maggio 2014, del delitto di incendio e della contravvenzione di porto abusivo di coltello a lui contestati nel processo cumulativo; sull'essere stati gli stessi reati commessi in esecuzione del medesimo disegno criminoso; sulla qualificazione del delitto di incendio come reato più grave; sulla pena inflitta in appello per ciascuno di tali reati. Invero, i capi di sentenza di condanna relativi a tali due reati non hanno connessione essenziale, secondo il precetto dell'art. 624, comma 1, cod. proc. pen., con quello relativo alla conferma della responsabilità del ricorrente anche quanto alla commissione in Roma, nel periodo compreso fra il 22 aprile e il 2 maggio 2014, del delitto di atti persecutori, annullato dalla citata sentenza di questa Corte con rinvio ad altra sezione della Corte di appello di Roma. La formazione del giudicato su tali capi di sentenza non comporta però che la stessa possa essere eseguita quanto alla pena per tali capi inflitta. Invero, essenzialmente connesso alla parte della sentenza di appello annullata, relativa all'accertamento della responsabilità del ricorrente anche quanto alla commissione del delitto, a lui contestato nel processo relativo ad azioni penali cumulate, di cui all'art. 612-bis cod. pen., è non solo il punto di questa relativo alla determinazione della pena per tale reato (astrattamente meno grave rispetto a quello di incendio, definitivamente accertato, in funzione dell'applicazione dell'art. 81, secondo comma, cod. pen., secondo il principio ribadito da Cass. S.U., n. 40983 del 21 giugno 2018, Giglia, Rv. 273751), ma anche quello relativo al rigetto del motivo di appello del ricorrente contenente domanda di concessione della sospensione condizionale dell'esecuzione della pena inflitta dalla sentenza di condanna per la commissione dei tre reati a lui contestati (esplicitamente rigettato - come sopra evidenziato - sul rilievo che la pena in concreto inflitta al ricorrente per la commissione di tali reati era, dopo la diminuzione imposta ex lege dal rito applicato per la definizione del processo di primo grado, superiore a due anni di reclusione, con conseguente non applicabilità del precetto recato dall'art. 163 cod. pen.). L'annullamento con rinvio della sentenza di appello non ha dunque determinato la formazione del giudicato anche sulla questione (nel giudizio di appello dedotta dal ricorrente con il settimo motivo di impugnazione) relativa alla sussistenza dei presupposti per l'applicazione dell'art. 163 cod. pen. quanto alla pena da infliggere al ricorrente per la commissione dei tre reati a lui cumulativamente contestati. La cognizione del giudice di rinvio avrà pertanto necessariamente per oggetto: a) l'accertamento della responsabilità del ricorrente anche quanto alla commissione del reato di atti persecutori secondo l'indicazione contenuta nella sentenza di annullamento; b) in caso di condanna anche per tale delitto, l'applicazione dell'art. 81, secondo comma, cod. pen. in riferimento allo stesso ed ai due reati la cui commissione da parte dell'imputato è stata accertata con sentenza passata in giudicato (ai fini dell'applicazione della norma del codice penale da ultimo citata il reato previsto dall'art. 612-bis cod. pen. è meno grave di quello di cui all'art. 423 cod. pen.), doverosa nel caso di specie, in applicazione dell'art. 597, comma 3, cod. proc. pen., dal momento che la sentenza di primo grado venne appellata dal solo imputato, nonché la determinazione della pena per tale (meno grave) reato, in astratto pari anche ad un solo giorno di reclusione (cfr., in questo senso: Cass. n. 23961 del 4 marzo 2014, Rosta, Rv. 259179; Cass. Sez. 5, n. 22035 del 7 marzo 2013, Leo, Rv. 256501; Cass. Sez. 6, n. 5419 del 29 marzo 1995, Pani, Rv. 201646); c) sempre in caso di condanna, la risposta al settimo motivo di appello del ricorrente, relativo alla concessione della sospensione condizionale della péna; d) in caso di assoluzione dall'accusa di avere commesso anche tale delitto, la risposta al settimo motivo di appello del ricorrente, relativo alla concessione della sospensione condizionale della pena inflitta con la sentenza irrevocabile di appello relativa alla responsabilità del ricorrente nella commissione dei due reati sopra indicati; così dovendosi interpretare il settimo motivo di appello, comunque relativo alla concessione di tale beneficio. Alla luce di tale ricostruzione degli effetti dell'annullamento parziale della sentenza di appello, con rinvio al giudice di appello per la decisione relativa al capo di sentenza di primo grado di condanna del ricorrente anche per il delitto di atti persecutori (dall'ordinanza impugnata e dal ricorrente negletti), è dunque da escludere la competenza del giudice dell'esecuzione a conoscere della domanda di applicazione dell'art. 163 cod. pen. alla pena al ricorrente inflitta con i capi di sentenza passati in giudicato, riservata invece al giudice di rinvio (art. 627 cod. proc. pen.) per effetto della perdurante appartenenza di tale questione al giudizio di merito in ragione della non avvenuta formazione del giudicato sul punto. Non trova in altre parole applicazione al caso di specie, relativo ad annullamento parziale con rinvio di sentenza di appello recante esplicito rigetto di domanda di sospensione dell'esecuzione della pena inflitta, il principio enunciato da Cass. Sez. 1, n. 16679 del 1 marzo 2013, Corlando, Rv. 254570 (più volte evocato dal ricorrente e che, verosimilmente, è stato applicato dall'ordinanza impugnata), secondo cui, in caso di annullamento senza rinvio di uno o più capi di condanna, spetta al giudice dell'esecuzione provvedere sulla istanza di sospensione condizionale, avanzata ma non valutata nel giudizio di cognizione in quanto la pena complessivamente inflitta risultava superiore al limite di legge per la concedibilità del beneficio (per la precisazione secondo cui tale competenza, di natura residuale, appartiene al giudice dell'esecuzione solo nel caso in cui la concessione del beneficio in discorso sia stata espressamente richiesta nel giudizio di appello, cfr. Cass. Sez. 1, n. 8262 del 8 gennaio 2019, Campelli, Rv. 27565• In conclusione: a) per effetto delle statuizioni contenute nella sentenza di questa Corte sopra richiamata si è formato il giudicato quanto alla responsabilità del ricorrente nella commissione dei reati di incendio (art. 423 cod. pen.) e di porto abusivo di coltello (art. 4 della legge n. 110 del 1975), commessi in Roma il 3 maggio 2014 in esecuzione del medesimo disegno criminoso (art. 81, secondo comma, cod. pen.), nonché quanto alla pena per ciascuno di tali reati determinata dalla citata sentenza della Corte di appello di Roma; b) la pronuncia di condanna a tale pena non è però esecutiva, non essendosi formato il giudicato anche quanto alla questione, coinvolta dalla domanda dal ricorrente proposta nel giudizio di appello definito con tale sentenza, della sussistenza dei presupposti per applicare nel caso concreto l'art. 163 cod. pen. in riferimento alla pena eventualmente inflitta per i tre reati in questione ovvero per alcuni fra essi; c) in conseguenza dell'annullamento parziale della sentenza di appello con rinvio ad altra sezione della medesima Corte di appello sono infatti devoluti alla cognizione esclusiva del giudice del rinvio tanto l'accertamento della commissione da parte del ricorrente anche del delitto di atti persecutori (art. 612-bis cod. pen.) nel periodo compreso fra il 22 aprile e il 2 maggio 2014, con conseguente eventuale determinazione della pena per tale reato nel caso di condanna, quanto la questione della sussistenza dei presupposti per concedere al ricorrente la sospensione condizionale dell'esecuzione della pena, sia nella ipotesi di sua assoluzione che in quella di sua condanna per la commissione di tale ulteriore reato, da considerare, nel caso di condanna, unificato agli altri due in applicazione dell'art. 81, secondo comma, cod. pen. (essendo al giudice di rinvio vietato dall'art. 597, comma 3, cod. proc. pen. non fare applicazione dell'istituto della continuazione fra tale reato e quelli accertati con sentenza passata in giudicato); d) è escluso che la cognizione relativa alla sussistenza dei presupposti per fare applicazione dell'art. 163 cod. pen. appartenga al giudice dell'esecuzione; e) l'ordinanza impugnata è dunque da annullare senza rinvio, in quanto, da un lato, ha ritenuto esecutiva la sentenza di condanna del ricorrente per i soli due reati sopra menzionati senza porsi il problema della formazione del giudicato anche quanto al rigetto della domanda di concessione della sospensione condizionale della pena (per quanto detto non predicabile) e, dall'altro, ha negato la sussistenza dei presupposti per applicare l'art. 163 cod. pen., in tal guisa arrogandosi una cognizione riservata al giudice di rinvio indicato da questa Corte dopo l'annullamento parziale della sentenza di appello. In applicazione dell'art. 620, lett. I), cod. proc. pen., deve essere annullato anche l'ordine di esecuzione, emesso dal Procuratore generale presso la Corte di appello di Roma il 9 ottobre 2017, della pena di un anno e dieci mesi di reclusione al ricorrente inflitta, per la commissione dei reati di cui agli artt. 423 cod. pen. e 4 della legge n. 110 del 1975, con la menzionata sentenza emessa dalla Corte di appello di Roma il 18 novembre 2015 on la menzionata sentenza emessa dalla Corte di appello di Roma il 18 novembre 2015: tale atto ha infatti quale presupposto dichiarato l'esecutività di tali capi di sentenza, in concreto non predicabile prima della definizione del giudizio di rinvio.

Annulla senza rinvio l'ordinanza impugnata e annulla altresì l'ordine di esecuzione emesso il 9 ottobre 2017 dal Procuratore generale presso la Corte di appello di Roma il 9 ottobre 2017 nei confronti di Vinciguerra Paolo Emilio.
