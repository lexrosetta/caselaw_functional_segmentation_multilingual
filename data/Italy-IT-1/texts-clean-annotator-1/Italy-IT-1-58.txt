 



 Gianluca Cannella ricorre avverso la sentenza del 5 marzo 2018 con la quale la Corte di appello di Palermo, confermando la sentenza del Tribunale di Termini Imerese del 3 febbraio 2017, riteneva il Cannella responsabile dei reati di percosse commessi il 6 marzo 2011 in danno di Maria Carmela D'Antoni e Concetta Puccio.



 Il ricorrente deduce violazione di legge e vizio motivazionale sull'affermazione di responsabilità, e in particolare che 

 la decisione era fondata sulla ritenuta concordanza delle dichiarazioni delle persone offese e della teste Pitarresi, quest'ultima qualificata come persona disinteressata, omettendo la rigorosa verifica dell'attendibilità di dette dichiarazioni, considerate non credibili in primo grado in relazione all'imputazione di atti persecutori in danno di Concetta Puccio dalla quale il Cannella era stato assolto, anche rispetto ai risalenti rapporti di amicizia della Pitarresi con le querelanti; 

 la vicenda era descritta in termini sostanzialmente difformi dalle persone offese, dalla Pitarresi e da Giuseppe Puccio, e le numerose incongruenze fra dette dichiarazioni, segnalate nel ricorso, erano minimizzate nella sentenza impugnata con formule di stile, ove le stesse cadevano viceversa su elementi essenziali; 

 la ricostruzione dei giudici di merito era illogica nella descrizione di una condotta protrattasi per dieci minuti in un luogo affollato senza che le persone offese chiedessero aiuto e senza che alcuno intervenisse in loro soccorso; 

nessun riscontro era individuabile nella certificazione medica, che dava atto di una mera dolenzia da riferita aggressione. Il ricorso è inammissibile. Le censure riguardanti la valutazione di attendibilità delle dichiarazioni delle persone offese e della teste Pitarresi sono generiche, in primo luogo, sulla dedotta contraddittorietà con l'assoluzione dell'imputato in primo grado dall'imputazione di atti persecutori in danno di Concetta Puccio. Il ricorrente non considera infatti che tale decisione assolutoria non era motivata in base ad una ritenuta inattendibilità delle predette dichiarazioni sul punto, ma era invece fondata sull'osservazione per la quale gli episodi descritti dalla Puccio erano in parte risalenti al 2009, e quindi ad un periodo temporale non coperto dalla contestazione di fatti commessi dall'agosto del 2010, e per il resto erano isolati e distanti fra loro in termini tali da non integrare l'abitualità propria del reato di cui all'art. 612-bis cod. pen.. Altrettanto generica è la censura di illogicità della valutazione di credibilità delle dichiarazioni in esame nel momento in cui le stesse rappresentavano una prolungata condotta aggressiva svoltasi in un luogo affollato senza che alcuno intervenisse in aiuto delle persone offese. Anche in questo caso il ricorso trascura quanto rilevato dalla Corte territoriale con riguardo non solo all'approssimazione dei riferimenti temporali delle dichiarazioni ed all'incidenza sulle stesse della concitazione del momento, ma anche alla ragionevole spiegazione del mancato intervento di altre persone nella condizione di ubriachezza del Cannella e nella confusione del contesto nel quale i fatti si verificavano, costituito dai festeggiamenti carnevaleschi nel centro di Corleone, ed alla circostanza per la quale una persona, ossia la Pitarresi, in realtà interveniva in soccorso delle vittime. Per il resto, a fronte della motivazione della sentenza impugnata, per la quale le dichiarazioni delle persone offese e della Pitarresi concordavano sugli elementi essenziali della vicenda, ed in particolare sul fatto che nel contesto poc'anzi descritto una persona mascherata, poi identificata da Giuseppe Puccio nell'imputato, afferrava per la gola la Pucci°, la colpiva con una manata spingendola all'indietro e poi percuoteva con calci la D'Antoni all'altezza dei glutei, e le incongruenze segnalate dalla difesa, specificamente esaminate, si rivelavano marginali, essendo invece le dichiarazioni accusatorie riscontrate dai certificati medici attestanti dolenzia alla palpazione per la Puccio nella zona soprasternale e per la D'Antoni al gluteo sinistro, le doglianze del ricorrente si risolvono in valutazioni alternative di merito non consentite in questa sede. Come affermato dalla giurisprudenza di legittimità, infatti, anche nell'attuale formulazione l'art. 606, comma 1, lett. e) cod. proc. pen. preclude la deduzione nel giudizio di cassazione del travisamento del fatto, essendo estranea a detto giudizio la sovrapposizione di una diversa valutazione delle risultanze processuali a quella compiuta nei giudizi di merito (Sez. 3, n. 18521 del 11/01/2018, Ferri, Rv. 273217; Sez. 6, n. 47204 del 07/10/2015, Musso, Rv. 265482). Mentre la deducibilità di vizi di contraddittorietà estrinseca della motivazione è limitata dalla norma alla differente ipotesi del travisamento della prova, riguardante uno o più specifici atti processuali, e non il fatto nella sua interezza (Sez. 3, n. 38431 del 31/01/2018, Ndoja, Rv. 273911), e ricorrente solo ove l'errore dedotto concerna il dato significante costituito dalla circostanza di fatto riportata quale contenuto dell'elemento di prova, e non il significato attribuibile allo stesso (Sez. 5, n. 18542 del 21/01/2011, Carone, Rv. 250168), in termini di palese ed incontrovertibile difformità (Sez. 1, n. 51171 del 11/06/2018, Piccirillo Costabile, Rv. 274478; Sez. 5, n. 8188 del 04/12/2017, Grancini, Rv. 272406; Sez. 4, n. 14732 del 01/03/2011, Molinario, Rv. 250133), tali da non richiedere una reinterpretazione delle risultanze valutate dal giudice di merito e del loro significato probatorio (Sez. 2, n. 47035 del 03/10/2013, Giugliano, Rv. 257499; Sez. 5, n. 9338 del 12/12/2012, dep. 2013, Maggio, Rv. 255087). La declaratoria di inammissibilità del ricorso non consente di rilevare in questa sede la decorrenza del termine di prescrizione del reato, seguendone la condanna del ricorrente al pagamento delle spese processuali e di una somma in favore della Cassa delle Ammende che, valutata l'entità della vicenda processuale, appare equo determinare in euro 3000. 

Dichiara inammissibile il ricorso e condanna il ricorrente al pagamento delle spese processuali e della somma di euro 3000,00 in favore della Cassa delle Ammende.