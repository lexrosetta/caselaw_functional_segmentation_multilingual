



 La Corte d'appello di Ancona ha confermato la condanna - pronunciata dal Tribunale di Ascoli Piceno - di Taffoni Attilio per plurimi reati di minaccia, danneggiamento, furto, danneggiamento seguito da incendio, atti persecutori: reati commessi in danno di più persone nei mesi di gennaio e giugno 2009.



 Contro la sentenza suddetta ha proposto ricorso per Cassazione il difensore dell'imputato lamentando: a) la violazione degli artt. 548, comma 3, 161, 601, 178, lett. c) cod. proc. pen., derivante dal fatto che non è stato notificato all'imputato contumace l'avviso di deposito della sentenza d'appello. Deduce, al riguardo, di avere, in data 20 gennaio 2015, eletto domicilio presso la propria abitazione, sita in San Benedetto del Tronto, via Petrarca, n. 4, ove, in data 15/4/2016, è stata tentata la notifica dell'avviso di deposito suddetto, ma senza esito, per la "temporanea assenza del destinatario e segnatamente per inidoneità". Dipoi, invece di notificare l'estratto contumaciale al difensore, ai sensi dell'art. 161, comma 4, cod. proc. pen. (come era già stato fatto per la notifica del decreto di citazione in appello), l'ufficiale giudiziario ha immesso avviso nella cassetta dello stabile ed ha depositato il plico presso l'ufficio postale e data comunicazione di avvenuto deposito, a cui ha fatto seguito la compiuta giacenza; b) la violazione degli artt. 81, 582, 583, 576 e 612/bis cod. pen. e dell'art. 16, comma 3, cod. proc. pen., nonché un vizio di motivazione con riguardo alla determinazione della pena. Deduce, al riguardo, che è stato erroneamente ritenuto più grave il reato di cui all'art. 612/bis cod. pen., invece che quello di cui agli artt. 582 e 583 cod. pen., con conseguente illegalità della pena complessivamente irrogata; c) una mancanza di motivazione con riguardo alla richiesta di concessione delle attenuanti generiche.







Nessuno dei motivi di ricorso può essere accolto. Prima di passare al loro esame occorre rilevare che non può darsi seguito alla dichiarazione di astensione fatta pervenire - medio tempore - dal difensore dell'imputato, perché contrastante con le previsioni del Codice di autoregolamentazione delle astensione dalle udienze degli avvocati, ritenuto idoneo dall'apposita Commissione di garanzia con delibera del 13 dicembre 2007, n. 07/749, dal momento che i reati per cui è processo si prescrivono - al più presto, tenuto conto delle sospensioni del corso della prescrizione - il 7 luglio 2017; vale a dire, entro i 90 giorni previsti dall'art. 4 del codice suddetto. Tanto premesso, si osserva quanto segue, osservando l'ordine di esposizione dei motivi di doglianza.



L'estratto contumaciale della sentenza d'appello è stato notificato a Taffoni il 14/4/2016, a mezzo del servizio postale, nel domicilio da lui eletto (San Benedetto del Tronto, via Petrarca, n 4). La notifica è formalmente e sostanzialmente regolare, avendo l'ufficiale postale provveduto a porre in essere tutti gli adempimenti previsti dalla legge 20 novembre 1982, n. 890 (il che non è contestato). La notifica è stata effettuata nel modo anzidetto per la temporanea assenza del destinatario. E' stata fatta, quindi, puntuale applicazione del principio stabilito in plurime sentenze di queste Corte, conseguenti alla pronuncia delle Sezioni Unite del 28/4/2011, n. 28451, secondo cui ai fini dell'integrazione dell'impossibilità della notifica, non è sufficiente la semplice attestazione dell'ufficiale giudiziario di non avere trovato l'imputato, ma occorre un "quid pluris" concretantesi in un accertamento che l'ufficiale giudiziario deve eseguire "in loco" e solo a seguito del quale, ove l'elezione di domicilio sia mancante o insufficiente o l'imputato risulti essersi trasferito altrove, è possibile attivare la procedura, ex art. 161, comma quarto, cod. proc. pen., di notifica presso il difensore (Cass., n. 35724 del 10/6/2015; sez. 2, n. 48349 del 7/12/2011; sez. 1, n. 36235 del 23/9/2010). Nella specie, non risulta affatto, dalla relazione dell'ufficiale postale, che Taffoni si fosse trasferito altrove, né appare concludente il riferimento - fatto dal difensore - alle modalità di notifica del decreto di citazione in appello, dal momento che l'imputato avrebbe ben potuto - medio tempore - ristabilire la corrispondenza tra domicilio eletto e domicilio effettivo. A tanto si aggiunge il fatto che né alla prima udienza dinanzi alla Corte d'appello, né nel corso dell'udienza stessa, il difensore dell'imputato, presente, eccepì alcunché, per cui si sarebbe comunque verificata la causa di decadenza prevista dall'art. 182, comma 2, cod. proc. pen.



 In tema di continuazione tra reati diversi, l'individuazione del reato ritenuto in concreto più grave incontra un limite invalicabile costituito dal fatto che la pena prescelta non può mai essere inferiore a quella irrogabile per un reato concorrente, sanzionato con pena edittale maggiore nel minimo, con la conseguenza che, in presenza di due reati puniti con pene edittali diverse nella misura massima e minima, il giudice potrà liberamente scegliere quale sia la violazione più grave, ma dovrà irrogare per essa una pena non inferiore a quella che avrebbe dovuto infliggere per l'altra violazione punita, a seguito del giudizio di comparazione, con pena edittale maggiore nel minimo (Cass., SU. N. 25939 del 28/2/2013; sez. 3, n. 6828 del 17/12/2014). Pertanto, nella specie, quale che fosse il reato più grave tra quello di cui all'art. 612/bis cp e quello di cui agli artt. 582 e 583 cod. pen., comunque non poteva essere applicata, come pena base, una pena inferiore a quella prevista dall'art. 612/bis cod. pen., il che toglie rilevanza pratica alla questione posta dal ricorrente.



 Il terzo motivo, concernente le attenuanti generiche, è manifestamente infondato, sol che si legga quanto esposto a pag. 8 della sentenza impugnata, ove sono esaurientemente spiegate le ragioni del diniego delle attenuanti in parola (grave situazione di censuratezza e assenza di qualsiasi elemento idoneo a suffragare la richiesta concessione).



Segue il rigetto del ricorso atteso che i motivi proposti, in parte infondati e in parte inammissibili, non possono trovare accoglimento, per le ragioni sin qui esposte; ai sensi dell'art. 592 c.p.p., comma 1, e art. 616 c.p.p il ricorrente va condannato al pagamento delle spese del procedimento. 

Rigetta il ricorso e condanna il ricorrente al pagamento delle spese processuali.