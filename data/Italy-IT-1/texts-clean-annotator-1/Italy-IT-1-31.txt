Con la sentenza impugnata della Corte di appello di Roma ha confermata la condanna, emessa dal Tribunale in sede il 24 novembre 2015, nei confronti di Simone Milani, alla pena di mesi otto di reclusione, esclusa l'aggravante di cui all'art. 612-bis, comma 2, cod. pen., riconosciuta la continuazione, con i benefici della sospensione condizionale e della non menzione della condanna nel casellario giudiziale, oltre al risarcimento del danno nei confronti della parte civile, per i reati di atti persecutori e lesioni personali.



 Avverso la descritta sentenza ha proposto tempestivo ricorso per cassazione l'imputato, per il tramite del difensore di fiducia, deducendo nei motivi di seguito riassunti, ai sensi dell'art. 173 disp. att. cod. proc. pen., due vizi. Con il primo motivo si denuncia vizio di motivazione e mancata replica a specifiche doglianze difensive in ordine alla sussistenza del delitto di atti persecutori.  Si deduce che la Corte di appello ha trascurato di porre in rilievo gli elementi a carico del ricorrente, dimostrativi della responsabilità, tenuto conto, peraltro, che la motivazione è scarna in relazione al tema probatorio della scarsa attendibilità dei denuncianti. Si fonda la motivazione, quanto all'episodio del 23 novembre 2011, su testimonianze che hanno adoperato terminologie simili per identificare gli oggetti lanciati, senza tenere conto delle opposte risultanze delle deposizioni testimoniali dei testi di polizia giudiziaria. In secondo luogo si valorizza la testimonianza del teste Schina, quanto ai fatti del 15 marzo 2012, circa i denunciati impedimenti frapposti da Milani all'attività lavorativa degli operai dell'Italgas, che si assume contrastante anche con le dichiarazioni delle stesse persone offese. Si valorizza, nella sentenza, inoltre, l'invio di sms intimidatori, smentito dallo stesso Pettinari, destinatario dei detti messaggi. Infine si sottolinea la riconducibilità causale della interruzione dei lavori edili condotta dai fratelli Di Gregorio, alla condotta di Milani, pur in presenza di documentazione acquisita che proverebbe l'assenza di autorizzazioni amministrative necessarie alla prosecuzione dei lavori.  Si evidenza carenza di motivazione in ordine alla sussistenza dell'evento del reato. Gli oggetti indicati dai dichiaranti quanto all'episodio del 23 novembre 2011 non sono mai stati reperiti dai carabinieri intervenuti sul posto. Quanto all'episodio dei presunti ostacoli ai lavori della Italgas, la Corte territoriale si limita a travisare il dato informativo reso dal teste Schina. Con riferimento agli sms intimidatori, mandati a Pettinari, sarà lo stesso Pettinari, secondo il ricorrente, a negare la circostanza dell'inoltro. La minaccia con un punteruolo del 28 febbraio 2012, fonda, a parere della Difesa, su una ricostruzione meramente congetturale e in base alla lettura contraddittoria della testimonianza del teste Pantaleo. Da ultimo si osserva che la stessa persona offesa ha riferito dell'esistenza di irregolarità amministrative nella conduzione delle attività edili. . Con il secondo motivo si deduce vizio di motivazione e mancata replica ad osservazioni difensive sul reato di lesioni personali. Si evidenzia che la sentenza di appello non ha chiarito la discrasia tra la versione del Milani (che ha agito per difendersi dai fratelli Di Gregorio) con le emergenze della consulenza medica acquisita in atti. I referti, in definitiva, in sé non sono indicativi ed anzi sono ambigui e, comunque, non risolvono il dubbio circa la dinamica di un episodio, nonché l'iniziativa dell'azione lesiva.







11 ricorso è inammissibile. 11 primo motivo è manifestamente infondato, per un verso, per altro verso prospetta censure non consentite in sede di legittimità. Viene, formalmente, prospettato un vizio consentito ma, in sostanza, la censura è integralmente versata in fatto e, comunque, richiede di accreditare, come maggiormente plausibile, la versione difensiva dell'imputato, senza censurare la motivazione mancante, contraddittoria o manifestamente illogica, vizi proponibili ai sensi dell'art. 606, lett. e), cod. proc. pen. Il ricorrente, invece, si duole di una decisione erronea, in quanto fondata su valutazioni asseritamente sbagliate. E' noto, invece, che il controllo di legittimità concerne il rapporto tra motivazione e decisione, non quello tra prova e decisione; sicchè il ricorso per cassazione che devolva il vizio di motivazione, per essere valutato ammissibile, deve rivolgere le censure nei confronti della motivazione posta a fondamento della decisione, non già nei confronti della valutazione probatoria che, in quanto riservata al giudizio di merito, è estranea al perimetro cognitivo del giudice di legittimità (Sez. U, n. 2110 del 23/11/1995, Fachini, Rv. 203767; Sez. U, n. 6402 del 30/04/1997, Rv. 207944; Sez. U, n. 24 del 24/11/1999, Spina, Rv. 214794; Sez. 6, n. 456 del 21/09/2012 - dep. 2013, Cena, Rv. 254226; Sez. 6, n. 22256 del 26/04/2006, Rv. 234148; Sez. 1, n. 42369 del 16/11/2006, dep. 28/12/2006, Rv. 235507). Peraltro il giudizio di responsabilità fondato, come nel caso in esame, su motivazione non manifestamente illogica né contraddittoria, non può essere invalidato da prospettazioni alternative, che si risolvano in una rilettura degli elementi di fatto posti a fondamento della decisione, ovvero nell'autonoma assunzione di diversi parametri di ricostruzione e di valutazione dei fatti, da preferirsi a quelli adottati dai giudici di merito, perché indicati come più plausibili, o perché assertivamente dotati di una migliore capacità probatoria. Quanto alla dedotta carenza di motivazione circa la sussistenza dell'evento del reato, si devolve una critica di travisamento del dato probatorio (esiti dell'esame testimoniale del dichiarante Schina) nonché sulla asserita lettura contraddittoria della testimonianza del teste Pantaleo non ammissibile. Conformemente all'indirizzo di questa Suprema Corte (Sez. 2, n. 7986 del 18/11/2016, dep. 2017, La Gumina, Rv. 269217; Sez. 2, n. 47035 del 3710/2013, Giugliano, Rv. 257499; Sez. 4, n. 4060 del 12/12/2013 - dep. 2014, Capuzzi, Rv. 258438) nel caso di cd. doppia conforme, il vizio di omessa valutazione di una prova indicata come decisiva, può essere dedotto con il ricorso per cassazione, ai sensi dell'art. 606, comma 1, lett. e), cod. proc. pen., solo nel caso in cui si rappresenti, con specifica deduzione, che il dato probatorio asseritamente travisato è stato per la prima volta introdotto, come oggetto di valutazione, nella motivazione del provvedimento di secondo grado. Né si illustra la decisività della diversa lettura prospettata, rispetto al dato che si assume travisato, onde giungere a più favorevole conclusione per il ricorrente.  Il secondo motivo è manifestamente infondato, posto che devolve la medesima critica prospettata con il gravame, alla quale la sentenza impugnata ha risposto con adeguata e logica motivazione, spiegando che a fronte della mera tumefazione al gomito riscontrata a Milani, Dino De Gregorio aveva riportato la frattura completa intrarticolare dell'osso a base della falange del dito della mano sinistra, trauma cranico lieve, mentre Roberto De Gregorio la contusione ecchimotica dello zigomo sinistro. Del resto dell'esistenza di lesioni personali poste in essere dal Milani, hanno riferito, secondo le conformi sentenze di merito, le due parti lese, oltre che i testimoni presenti sul posto al momento dell'aggressione (oltre a Schina, De Luca, amico del Milani), elementi a carico con i quali il ricorso non si confronta, puntualmente, quanto alla dinamica del delitto di lesioni, risultando, in tale parte aspecifico.



Segue alla pronuncia, la condanna del ricorrente alle spese processuali, nonché al pagamento dell'ulteriore somma indicata in dispositivo, in favore della Cassa delle ammende, non ricorrendo le condizioni previste dalla sentenza della Corte Costituzionale n. 186 del 13 giugno 2000, importo che si ritiene di determinare equitativamente, tenuto conto dei motivi devoluti. 

Dichiara inammissibile il ricorso e condanna il ricorrente al pagamento delle spese processuali e della somma di euro tremila in favore della Cassa delle ammende. 