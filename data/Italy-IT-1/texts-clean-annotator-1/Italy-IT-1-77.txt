

 Con sentenza emessa il 16/03/2018 il Tribunale di Lecce giudicava l'imputato Marco Barba colpevole dei reati ascrittigli ai capi A (art. 612-bis cod. pen.), B (artt. 56 e 629 cod. pen.), C (art. 10 legge 2 ottobre 1974, n. 497), D (art. 10 legge n. 497 del 1974), E (art. 424 cod. pen.) e lo condannava alla pena di dieci anni di reclusione e 20.000,00 euro di multa.

L'imputato, inoltre, veniva condannato alle pene accessorie di legge e al pagamento delle spese processuali.



 Con sentenza emessa il 13/02/2019 la Corte di appello di Lecce, pronunciandosi sull'impugnazione proposta dall'imputato, confermava la sentenza impugnata e condannava l'appellante al pagamento delle ulteriori spese processuali.



 Da entrambe le sentenze di merito, pienamente convergenti, emergeva che l'imputato Marco Barba poneva in essere le condotte delittuose che gli venivano ascritte ai capi A, B, C, D, E della rubrica, nell'arco temporale compreso tra l'agosto e il novembre del 2016, nel contesto di due vicende criminose distinte, che si sviluppavano parallelamente.

La prima di tali vicende criminose riguardava le attività intimidatorie poste in essere dall'imputato nei confronti di Sandro Quintana e dei suoi familiari; la seconda di tali vicende, invece, riguardava la detenzione di armi e di ordigni esplosivi da parte del ricorrente, scoperta dalle forze dell'ordine in conseguenza delle indagini che traevano origine dalle attività intimidatorie poste in essere in danno della persona offesa.

I fatti di reato in contestazione, innanzitutto, venivano accertati grazie alle dichiarazioni rese dai soggetti coinvolti, a vario titolo, nelle vicende criminose in esame.

Quanto, in particolare, alle ipotesi delittuose di cui ai capi A e B, che risultano tra loro strettamente collegate, venivano esaminate la persona offesa Sandro Quintana e i testi Francesco Boellis, Antonio Quintana, Silvio Sergi, Paolo Urso e Luigi Chetta, che chiarivano il contesto nel quale l'imputato aveva maturato nei confronti della vittima un atteggiamento di risentimento personale, che si concretizzava in una serie di condotte vessatorie, poste in essere, a Gallipoli, nell'arco temporale compreso tra l'agosto del 2016 e il 09/09/2016. Tali deposizioni, in particolare, consentivano di collegare il risentimento del ricorrente alle tensioni personali insorte con Sandro Quintana - che conosceva perché riforniva di prodotti ittici il suo ristorante -, che, a loro volta, traevano origine da alcune richieste di Barba non assecondate dalla persona offesa.

 Quanto, invece, alle ipotesi delittuose contestate al ricorrente ai capi C, D ed E, nel giudizio di primo grado, venivano sentiti, quali testimoni, Anna Maria Franza, Sandro Bentivoglio, il mar. Silvano Mastrogiovanni e il mar. Vincenzo Zuccheroso, che chiarivano il contesto nel quale maturavano i comportamenti criminosi contestati a Marco Barba, che si concretizzavano in epoca coeva ai fatti di reato di cui ai capi A e B. Tali deposizioni consentivano di chiarire la dinamica degli episodi delittuosi e di collegare il danneggiamento incendiario dell'autovettura Daewoo Matiz targata BK871FI, intestata ad Anna Maria Franza, al risentimento maturato da Barba nei confronti della persona offesa e del marito, Sandro Bentivoglio, per la scoperta dell'arsenale che deteneva presso la sua abitazione, di cui accusava la vittima, che viveva in un immobile antistante a quello del ricorrente.

Gli esiti di tali attività istruttorie, a loro volta, venivano correlati al servizio di intercettazione svolto nel corso delle indagini preliminari, i cui risultati confermavano sia la dinamica dei fatti di reato contestati a Barba ai capi A e B, sia la dinamica dei fatti di reato contestati all'imputato ai capi C, D, E; tutti tali fatti traevano origine dalle ragioni di risentimento personale maturate dal ricorrente nei confronti delle diverse persone offese, alle quali ci si è riferiti.

Sulla scorta di tale ricostruzione degli accadimenti criminosi l'imputato Marco Barba veniva condannato alle pene di cui in premessa.



 Avverso la sentenza di appello Marco Barba, a mezzo dell'avv. Gabriele Valentini, ricorreva per cassazione, deducendo cinque motivi di ricorso.

Con il primo motivo si deducevano violazione di legge e vizio di motivazione della sentenza impugnata, in riferimento all'art. 612-bis cod. pen., conseguenti al fatto che la decisione in esame risultava sprovvista di un percorso argomentativo che desse esaustivamente conto della ricorrenza degli elementi costitutivi del reato contestato a Marco Barba al capo A e del compendio probatorio acquisito, ritenuto inidoneo alla formulazione di un giudizio di responsabilità nei suoi confronti, anche alla luce della testimonianza della persona offesa, Sandro Quintana, che escludeva di avere subito condizionamenti psicologici per effetto dell'attività vessatoria subita.

Con il secondo motivo si deducevano violazione di legge e vizio di motivazione del provvedimento impugnato, in riferimento agli artt. 56 e 629 cod. pen., conseguenti al fatto che la decisione in esame risultava sprovvista di un percorso argomentativo che desse esaustivamente conto della ricorrenza degli elementi costitutivi del reato contestato a Barba al capo B e del compendio probatorio acquisito, ritenuto inidoneo alla formulazione di un giudizio di responsabilità nei confronti del ricorrente, anche alla luce delle deposizioni rese dai testi Antonio Quintana e Silvio Sergi, che si orientavano univocamente in senso favorevole al ricorrente.

Con il terzo motivo si deduceva il vizio di motivazione della sentenza impugnata, in riferimento agli artt. 192, comma 1, n. 2, cod. proc. pen. e 10 legge n. 497 del 1974, conseguenti al fatto che la decisione in esame risultava sprovvista di un percorso argomentativo che desse esaustivamente conto del compendio probatorio acquisito, che si riteneva inidoneo alla formulazione di un giudizio di responsabilità nei confronti di Barba per il reato di cui al capo C, non essendo dimostrata la disponibilità delle armi in contestazione da parte del ricorrente.

Con il quarto motivo si deducevano violazione di legge e vizio di motivazione del provvedimento impugnato, in riferimento agli artt. 110 cod. pen., 10 legge n. 497 del 1974, conseguenti al fatto che la decisione in esame risultava sprovvista di un percorso argomentativo che desse esaustivamente conto della ricorrenza degli elementi costitutivi del reato contestato all'imputato al capo D e del compendio probatorio acquisito, ritenuto inidoneo alla formulazione di un giudizio di responsabilità nei confronti del ricorrente, anche alla luce delle modalità del ritrovamento degli ordigni, su cui non faceva chiarezza la testimonianza del mar. Vincenzo Zuccheroso.

Con il quinto motivo si deduceva il vizio di motivazione della sentenza impugnata, in riferimento all'art. 424 cod. pen., conseguente al fatto che la decisione in esame risultava sprovvista di un percorso argomentativo che desse esaustivamente conto del compendio probatorio acquisito, necessario per la formulazione del giudizio di responsabilità nei confronti di Barba per il reato di cui al capo E, su cui si riscontrava la carenza assoluta di motivazione.

Le considerazioni esposte imponevano l'annullamento della sentenza impugnata.











 Il ricorso proposto da Maro Barba è fondato, limitatamente al quinto motivo di ricorso, relativo alla fattispecie di cui al capo E, nei termini di seguito indicati.



 Deve ritenersi inammissibile il primo motivo di ricorso, con cui si deducevano violazione di legge e vizio di motivazione della sentenza impugnata, in riferimento all'art. 612-bis cod. pen., conseguenti al fatto che la decisione in esame risultava sprovvista di un percorso argomentativo che desse esaustivamente conto della ricorrenza degli elementi costitutivi del reato contestata a Barba al capo A e del compendio probatorio acquisito, ritenuto inidoneo alla formulazione di un giudizio di responsabilità nei confronti del ricorrente, tenuto conto della testimonianza della persona offesa, che escludeva di avere subito condizionamenti psicologici dal ricorrente.

Osserva il Collegio che l'assunto difensivo appare smentito dal compendio probatorio, incentrato sulle deposizioni della persona offesa Sandro Quintana e dai testi Francesco Boellis, Antonio Quintana e Luigi Chetta, che confermavano lo stato di soggezione psicologica nel quale versava la vittima per effetto delle minacce dell'imputato; condizione di sudditanza che si era ulteriormente accentuata in conseguenza della gravidanza avanzata della moglie. A conferma di tale prostrazione psicologica, la persona offesa richiamava gli episodi attraverso cui si sostanziavano le minacce rivoltele da Barba, che esercitavano una notevole influenza sulla vittima.

Né è possibile dubitare della rilevanza probatoria delle dichiarazioni rese da Sandro Quintana, attesa la sua condizione di vittima dell'attività vessatoria posta in essere nei suoi confronti dall'imputato, dovendosi richiamare in proposito la giurisprudenza di questa Corte, che esclude l'applicazione della regola generale prevista dall'art. 192 cod. proc. pen. alle propalazioni delle persone offese, affermando: «Le regole dettate dall'art. 192, comma terzo, cod. proc. pen. non si applicano alle dichiarazioni della persona offesa, le quali possono essere legittimamente poste da sole a fondamento dell'affermazione di penale responsabilità dell'imputato, previa verifica, corredata da idonea motivazione, della credibilità soggettiva del dichiarante e dell'attendibilità intrinseca del suo racconto, che peraltro deve in tal caso essere più penetrante e rigoroso rispetto a quello cui vengono sottoposte le dichiarazioni di qualsiasi testimone» (Sez. U, n. 4161 del 19/07/2012, Bell'Arte, Rv. 253214-01).

Ricostruito in questi termini, il percorso argomentativo seguito dalla Corte di appello di Lecce appare conforme alle emergenze probatorie e rispettoso della giurisprudenza di legittimità, consolidatasi in tema di configurazione dell'art. 612-bis cod. pen., secondo cui: «In tema di atti persecutori, ai fini dell'individuazione del cambiamento delle abitudini di vita, che costituisce uno dei tre possibili eventi alternativi contemplati dalla fattispecie criminosa di cui all'art. 612-bis cod. pen., occorre considerare il significato e le conseguenze emotive della costrizione sulle abitudini di vita cui la vittima sente di essere costretta e non la valutazione, puramente quantitativa, delle variazioni apportate» (Sez. 5, n. 10111 del 22/01/2018, R., Rv. 272594-01; si veda, in senso sostanzialmente conforme, anche Sez. 5, n. 24021 del 29/04/2014, G., Rv. 260580-01).

Queste ragioni impongono di ribadire l'inammissibilità del primo motivo di ricorso.

. Deve ritenersi inammissibile il secondo motivo di ricorso, con cui si deducevano violazione di legge e vizio di motivazione del provvedimento impugnato, in riferimento agli artt. 56 e 629 cod. pen., conseguenti al fatto che la decisione in esame risultava sprovvista di un percorso argomentativo che desse esaustivamente conto della ricorrenza degli elementi costitutivi del reato ascritto a Barba al capo B e del compendio probatorio acquisito, ritenuto inidoneo alla formulazione di un giudizio di responsabilità nei confronti del ricorrente, anche alla luce delle deposizioni dei testi Antonio Quintana e Silvio Sergi, che si orientavano in senso favorevole al ricorrente.

Osserva il Collegio che, anche in questo caso, l'assunto difensivo risulta smentito dalle emergenze probatorie, atteso che il teste Antonio Quintana - il padre della vittima -, confermava la richiesta di acquisto di un "carro frigorifero" rivolta dall'imputato al figlio, precisando di avere appreso di tale episodio da Silvio Sergi, il quale, a sua volta, gli aveva riferito di averne parlato con la persona offesa, che gli aveva palesato i suoi timori.

D'altra parte, il teste Sergi, sentito in dibattimento, dopo avere inizialmente negato di avere riferito ad Antonio Quintana della richiesta estorsiva avanzata dall'imputato al figlio, a seguito delle contestazioni elevate dal pubblico ministero, ammetteva di avere parlato con lo stesso Quintana delle pretese del ricorrente, dal quale, tra l'altro, era stato contattato telefonicamente allo scopo di conoscere le intenzioni della vittima.

Né la richiesta dell'imputato di farsi consegnare un "carro frigorifero" da Sandro Quintana poteva trovare una giustificazione diversa da quella estorsiva di cui al capo B, tenuto conto della situazione di tensione che esisteva tra il ricorrente e la vittima - causata dalle controversie insorte tra i due soggetti per le forniture di prodotti ittici di cui si è detto - e della fama criminale che Barba aveva nell'ambiente gallipolino.

Queste ragioni impongono di ribadire l'inammissibilità del secondo motivo di ricorso.

 Deve ritenersi infondato il terzo motivo di ricorso, con cui si deduceva il vizio di motivazione della sentenza impugnata, in riferimento agli artt. 192, comma 1, n. 2, cod. proc. pen. e 10 legge 2 ottobre 1974, n. 497, conseguenti al fatto che la decisione in esame risultava sprovvista di un percorso argomentativo che desse esaustivamente conto del compendio probatorio acquisito, che si riteneva inidoneo alla formulazione di un giudizio di responsabilità nei confronti di Barba per il reato di cui al capo C, non essendo stata acquisita la prova della disponibilità delle armi in contestazione da parte del ricorrente.Osserva il Collegio che i fatti di reato ascritti a Barba ai capi C e D venivano ricostruiti dai Giudici di merito attraverso le attività di captazione eseguite nel corso delle indagini preliminari, su cui ci si soffermava analiticamente nella sentenza di primo grado. Tra tali captazioni, seguendo l'ordine espositivo della decisione di primo grado, si attribuiva rilievo probatorio pregnante all'intercettazione n. 477 del 23/09/2016, registrata tra l'imputato e Francesco Boellis, citata a pagina 14; all'intercettazione n. 63 del 18/09/2016, registrata

tra l'imputato e la moglie, citata a pagina 14; all'intercettazione n. 159 del 19/09/2016, registrata tra gli stessi soggetti, citata a pagina 15; all'intercettazione n. 184 del 20/09/2016, registrata tra i medesimi colloquianti, citata a pagina 15; all'intercettazione n. 218 del 21/09/2016, registrata tra gli stessi soggetti, citata a pagina 16; all'intercettazione n. 477 del 23/09/2016, registrata tra il ricorrente e Francesco Boellis, citata a pagina 16; all'intercettazione n. 132 del 29/09/2016, registrata tra gli stessi conversanti,

citata a pagina 16.

L'interpretazione di tali captazioni, che costituiscono il nucleo probatorio

essenziale del giudizio di colpevolezza espresso dai Giudici di merito nei confronti di Barba, relativamente alla vicenda criminosa in esame, veniva vagliato analiticamente nella sentenza impugnata e imponeva di ritenere l'imputato responsabile della condotta illecita ascrittagli al capo C, sulla base di una valutazione e congrua e conforme alle emergenze processuali. Sul punto, si ritiene opportuno richiamare il passaggio motivazionale della decisione impugnata, esplicitato a pagina 14, in cui si evidenziava che le «intercettazioni [...] permettono di ricondurre senz'altro al Barba le armi e gli ordigni esplosivi rinvenuti in suo possesso [...]».

A tali considerazioni, deve aggiungersi che, in tema di valutazione del contenuto di intercettazioni telefoniche o ambientali, gli elementi raccolti in tale ambito possono costituire fonte probatoria diretta e non devono necessariamente trovare riscontro in altri elementi esterni, qualora siano gravi, precisi e concordanti, fermo restando che l'interpretazione del linguaggio e del contenuto delle conversazioni registrate costituisce una quaestio facti, rimessa alla valutazione del giudice di merito, che si sottrae al sindacato di legittimità, se motivata in conformità ai criteri della logica e delle massime di esperienza, alla verifica dei quali il Collegio si deve attenere (Sez. 6, n. 46301 del 30/10/2013, Corso, Rv. 258164-01; Sez. 6, n. 15396 dell'11/12/2007, dep. 2008, Sitzia, Rv. 239636-01).

Questa posizione ermeneutica, da ultimo, è stata ribadita dalle Sezioni unite, secondo cui: «In tema di intercettazioni di conversazioni o comunicazioni, l'interpretazione del linguaggio adoperato dai soggetti intercettati, anche quando sia criptico o cifrato, costituisce questione di fatto, rimessa alla valutazione del giudice di merito, la quale, se risulta logica in relazione alle massime di esperienza utilizzate, si sottrae al sindacato di legittimità» (Sez. U, n. 22741 del 26/02/2015, Sebbar, Rv. 263715-01).

Le considerazioni esposte impongono di ritenere infondato il terzo motivo di ricorso.

 Dall'infondatezza del terzo motivo discende l'infondatezza del quarto motivo di ricorso, con cui si deducevano violazione di legge e vizio di motivazione del provvedimento impugnato, in riferimento agli artt. 110 cod. pen., 10 legge n. 497 del 1974, conseguenti al fatto che la decisione in esame risultava sprovvista di un percorso argomentativo che desse esaustivamente conto della ricorrenza degli elementi costitutivi del reato di cui al capo D e del compendio probatorio acquisito, ritenuto inidoneo alla formulazione di un giudizio di responsabilità nei confronti di Barba, anche alla luce della deposizione del mar. Vincenzo Zuccheroso, che non consentiva di ricondurre la disponibilità degli ordigni esplosivi al ricorrente.

Non può, in proposito, non rilevarsi il compendio probatorio acquisito nel corso delle indagini preliminari, alla luce degli accertamenti di polizia giudiziaria svolti nell'immediatezza dei fatti - eseguiti dai Carabinieri della Stazione di Gallipoli sulla scorta del servizio di intercettazione, su cui ci si è soffermati nel paragrafo precedente, cui si rinvia -, risultava univocamente orientato in senso sfavorevole a Barba, tenuto conto del luogo dove gli ordigni esplosivi venivano rinvenuti. Si consideri che il materiale esplosivo veniva rinvenuto, debitamente occultato, ai piedi di un albero posto di fronte alla camera da letto dell'abitazione di Barba, in un punto in cui gli ordigni potevano essere agevolmente controllati dal ricorrente.

L'infondatezza della doglianza, pertanto, deriva dalla ricostruzione degli accadimenti criminosi, cui ci si è riferiti nel paragrafo precedente, che non consentiva di ipotizzare una diversa valutazione dei reati di cui ai capi C e D, non essendo ragionevole attribuire alcun valore all'ipotesi alternativa prospettata dalla difesa di Barba, tendente a escludere il suo coinvolgimento nell'occultamento degli ordigni esplosivi, atteso che nessuno degli elementi circostanziali acquisiti corroborava una tale prospettazione.

Si consideri, al contempo, che la ricostruzione alternativa proposta dalla difesa di Barba, oltre che meramente congetturale, si sarebbe posta in contrasto con la giurisprudenza consolidata di questa Corte, secondo cui: «In tema di valutazione della prova, il ricorso al criterio di verosimiglianza e alle massime d'esperienza conferisce al dato preso in esame valore di prova se può escludersi plausibilmente ogni spiegazione alternativa che invalidi l'ipotesi all'apparenza più verosimile, ponendosi, in caso contrario, tale dato come mero indizio da valutare insieme con gli altri elementi risultanti dagli atti» (Sez. 6, n. 5905 del 29/11/2011, dep. 2012, Brancucci, Rv. 252066-01; si veda, in senso sostanzialmente conforme, anche Sez. 4, n. 22790 del 13/04/2018, Mazzeo, Rv. 272995-01).

Queste ragioni impongono di ribadire l'infondatezza del quarto motivo di ricorso.

 Deve, infine, ritenersi fondato il quinto motivo di ricorso, con cui si deduceva il vizio di motivazione della sentenza impugnata, in riferimento all'art. 424 cod. pen., così come contestato al capo E, conseguente al fatto che la decisione in esame risultava sprovvista di un percorso argomentativo che desse esaustivamente conto del compendio probatorio acquisito, necessario per la formulazione del giudizio di responsabilità nei confronti di Marco Barba, su cui si riscontrava una carenza assoluta di motivazione.

Osserva il Collegio che, sulla fattispecie contestata a Barba al capo E, la Corte di appello di Lecce, a fronte della specifica censura difensiva, pur espressamente richiamata nel titolo del paragrafo 4.1, ometteva di soffermarsi, non confrontandosi, neppure per relationem, con tale doglianza.

L'esame testuale della sentenza impugnata avvalora tale assunto processuale, atteso che, nel paragrafo 4.1, intitolato "Richiesta di assoluzione dell'imputato per non aver commesso il fatto per i reati di cui art. 10 legge 497/74, art. 424", ci si sofferma esclusivamente sulle ipotesi delittuose di cui ai capi C e D della rubrica, richiamando le intercettazioni acquisite nel corso delle indagini preliminari, senza fare alcun riferimento alla condotta incendiaria ascritta a Barba al capo E.

Queste ragioni impongono di ribadire la fondatezza del quinto motivo di ricorso, cui consegue l'annullamento della sentenza impugnata nei termini di cui in dispositivo.

 Le considerazioni esposte impongono di annullare la sentenza impugnata, limitatamente al reato di cui al capo E, con il conseguente rinvio per nuovo giudizio ad altra Sezione della Corte di appello di Lecce, che dovrà essere eseguito nel rispetto dei principi che si sono enunciati.

Nel resto, il ricorso deve essere rigettato, con il conseguente respingimento delle censure difensive prospettate nell'interesse di Marco Barba, relative ai reati di cui ai capi A, B, C e D della rubrica.



Annulla la sentenza impugnata limitatamente al reato di cui al capo E, con rinvio per nuovo giudizio ad altra Sezione della Corte di appello di Lecce.

