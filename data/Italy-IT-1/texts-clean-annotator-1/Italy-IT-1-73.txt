 Con la sentenza impugnata la Corte di Appello di Campobasso ha confermato la pronuncia emessa dal Tribunale della medesima città nei confronti di Cozzolino Mario, dichiarato colpevole in ordine al delitto di cui all'articolo 612 bis cod. pen. e, ritenuta la continuazione col reato di cui alla sentenza, passata in giudicato, resa dal medesimo Tribunale nei confronti del predetto, lo ha condannato alla pena di mesi quattro di reclusione, quale aumento in continuazione.



Col ricorso per Cassazione, proposto nell'interesse del predetto imputato, il difensore di fiducia deduce due motivi.  Col primo motivo denuncia erronea applicazione della legge e vizio argomentativo e mancata assunzione di una prova decisiva. Lamenta innanzitutto il rigetto dell'istanza di sollecitazione dei poteri di cui all'articolo 507 cod. proc. pen. avente ad oggetto l'esame di ulteriori vicini di casa della persona offesa e dell'imputato; e che la Corte ha motivato il rigetto sulla base del clima di terrore instaurato dall'imputato tale che addirittura gli altri condomini sarebbero stati talmente impauriti ed intimiditi da negare ogni cosa e da asserire in ogni circostanza di non aver sentito e visto niente Col secondo motivo, deduce erronea applicazione della legge, vizio argomentativo e travisamento probatorio ed assenza di riscontri; assume che non sia stata raggiunta la prova della riconducibilità dello stato di ansia della persona offesa alla condotta dell'imputato; ravvisa il travisamento probatorio nel fatto che la teste Rico, pur non avendo mai assistito ad alcuna aggressione, ed essendo intervenuta solo a seguito delle urla della ragazza, ha dedotto da ciò che il Cozzolino fosse il responsabile di una serie di comportamenti violenti ai danni della stessa; denuncia, infine, violazione del principio del ne bis in idem in relazione alla sentenza irrevocabile del 20 febbraio 2015, allegata al ricorso, il cui reato, dalla medesima giudicato, è stato posto in continuazione con quello oggetto della sentenza impugnata.



 ricorso ha ad oggetto, prevalentemente, doglianze aspecifiche, meramente ripetitive rispetto alle deduzioni d'appello, a cui, come si dirà, la Corte aveva già dato risposte concrete ed esaurienti, o, comunque, motivi diversi da quelli consentiti, laddove versati sostanzialmente in fatto. I motivi verranno trattati unitariamente perché strettamente collegati tra loro, salvo ad addentrarsi nelle rispettive specificità. Deve rilevarsi in primo luogo che il giudice di secondo grado si è puntualmente attenuto al principio di diritto secondo il quale le dichiarazioni della persona offesa - cui non si applicano le regole dettate dall'art. 192, comma terzo, cod. proc. pen. - possono essere legittimamente poste da sole a fondamento dell'affermazione di penale responsabilità dell'imputato, previa verifica, più penetrante e rigorosa rispetto a quella cui vengono sottoposte le dichiarazioni di qualsiasi testimone, della credibilità soggettiva del dichiarante e dell'attendibilità intrinseca del suo racconto ( Sez. 2, n. 43278 del 24/09/2015 - dep. 27/10/2015, Manzini, Rv. 26510401 ) e, a fronte dei rilievi difensivi, ha preso in considerazione il contenuto delle testimonianze rese da persone estranee ai fatti non allo scopo di riscontrare le propalazioni della parte offesa, ma al fine di sottoporle alla necessaria verifica critica, richiesta per ogni testimonianza ed a maggior ragione per quella proveniente dalla persona offesa, che ha un interesse verso l'esito del giudizio, pur se non costituita parte civile. Inconferente risulta, peraltro, il richiamo del ricorrente ad un preteso travisamento dei risultati della prova da parte della Corte territoriale, vizio, che, come è noto, ricorre solo nel caso in cui il giudice di merito abbia fondato il proprio convincimento su una prova che non esiste o su un risultato dì prova incontestabilmente diverso da quello reale, avendo ad oggetto la doglianza qui agitata, piuttosto, il vizio del "travisamento del fatto", che non è possibile dedurre in questa sede, stante la preclusione per il giudice di legittimità di sovrapporre la propria valutazione delle risultanze processuali a quella compiuta nei precedenti gradi di merito ( Sez. 6, n. 11794 del 11/02/2013 - dep. 12/03/2013, Melfi, Rv. 25443901 ). Stima utile il Collegio rammentare, oltretutto, che, secondo la linea ermeneutica consolidata di questa Corte regolatrice, la rispondenza delle valutazioni compiute dal giudice di merito alle acquisizioni processuali può essere dedotta sub specie del vizio di travisamento della prova a condizione che siano indicati in maniera specifica e puntuale gli atti rilevanti e sempre che la contraddittorietà della motivazione rispetto ad essi sia percepibile "ictu ocur, dovendo il sindacato di legittimità al riguardo essere limitato ai rilievi di macroscopica evidenza, senza che siano apprezzabili le minime incongruenze. (Sez. 1, n. 25117 del 14/07/2006 - dep. 20/07/2006, Stojanovic, Rv. 23416701Sez. 4, n. 20245 del 28/04/2006 - dep. 14/06/2006, Francia, Rv. 23409901), con il risultato di porre a carico del ricorrente un peculiare onere di inequivoca "individuazione" e di specifica "rappresentazione" degli atti processuali che intende far valere, onere da assolvere nelle forme di volta in volta più adeguate alla natura degli atti stessi ( integrale esposizione e riproduzione nel testo del ricorso, allegazione in copia, precisa identificazione della collocazione dell'atto nel fascicolo del giudice ). Esaminata in quest'ottica, la motivazione della pronuncia impugnata, da intendersi integrata dalla conforme di primo grado, - di cui si riportano qui di seguito i passaggi salienti: << [...] la deposizione della teste Rico Patrizia, riscontrando puntualmente quella della persona offesa, appare un supporto sufficiente a far ritenere l'imputato responsabile di quanto ascrittogli al di là di ogni ragionevole dubbio. [...] Costei - ittik4. la Rico - infatti escussa in dibattimento, ha fatto presente a chiare lettere che gli altri condomini risultavano sostanzialmente talmente impauriti ed intimiditi dalla condotta dell'imputato, conosciuto evidentemente come persona violenta, da negare ogni cosa e da asserire in ogni circostanza, di non aver sentito e visto niente » - , si sottrae alle censure che le sono state mosse perché ha rappresentato, in maniera esente da evidenti incongruenze e da interne contraddizioni, le ragioni che hanno indotto la Corte territoriale a ravvisare la ricorrenza di una piattaforma probatoria idonea a sostenere il peso dell'affermazione di responsabilità dell' imputato per i fatti contestatigli e al contempo ad escludere la necessità della escussione degli ulteriori vicini di casa: ragioni che gli argomenti opposti dal ricorrente non sono riusciti a disarticolare nella loro tenuta logica e giuridica, avendo anzi esso) con la riproposizione degli stessi idimostrato di non essersi confrontato colle argomentazioni svolte dalla Corte di Appello, che ha, in realtà, già puntualmente fornito le risposte sollecitate coi motivi di appello, e ciò anche con riferimento alla inutilità dell'integrazione probatoria mediante l'esercizio dei poteri di cui all'art. 507 codice procedura penale, desunta proprio anche da quanto riferito dalla teste Rico, la quale, anzi, per quanto emerge dallo steso verbale stenotipico prodotto dalla difesa, allorquando la difesa avanzava la richiesta di esame dei testi, esclamava che sarebbe stato del tutto inutile escuterli, perché erano stati già chiamati e come prima precisato avevano negato tutto per paura o comunque non avevano riferito alcunchè di utile al riguardo.  Anche il motivo afferente l'asserita violazione del divieto del bis in idem è del tutto aspecifico, avendo la Corte già fornito risposta al riguardo, posto che, come chiarito in sentenza, e come si evince dall'imputazione elevata nell'altro procedimento, allegata al ricorso, la pregressa condanna riguarda condotte consumate fino al 11.10.2013 nei confronti dei componenti della famiglia Ricciuti, mentre nel presente procedimento sono contestati fatti commessi, a partire dalla data di consumazione del precedente reato e fino all'ottobre 2014, ai danni di Ricciuti Veronica, di talchè non vi è né coincidenza delle condotte, stante la diversità, specificità, nel giudizio in scrutinio, della persona offesa, né dell'arco temporale di consumazione. Né dalle allegazioni prodotte si evincono elementi ulteriori di valutazione idonei a superare tale emergenza ( essendo stata peraltro prodotta unicamente la contestazione e non potendosi far coincidere la consumazione dello stalking giudicato nell'altro procedimento con la data 'aperta' ivi indicata dal momento che in caso di atti persecutori la consumazione, a differenza che nell'ipotesi di reato permanente, coincide col compimento dell'ultimo degli atti della sequenza criminosa integrativa dell'abitualità del reato e non già con la cessazione della permanenza, che in caso di mancata indicazione coincide peraltro con la pronuncia della sentenza di primo grado ). Ed invero, è stato affermato da questa Corte, con motivazione condivisibile in quanto del tutto conforme alle norme e ai principi in materia di reato abituale, mutatis mutandis applicabili anche con riferimento allo stalking, che il delitto previsto dall'art 572 cod. pen. configura un reato abituale, essendo costituito da una pluralità di fatti commessi reiteratamente dall'agente con l'intenzione di sottoporre il soggetto passivo ad una serie di sofferenze fisiche e morali, onde ogni successiva condotta di maltrattamento si riallaccia a quelle in precedenza realizzate, saldandosi con esse e dando vita ad un illecito strutturalmente unitario; allorché, di contro, la serie di fatti costituenti maltrattamenti si esaurisca e, dopo un notevole intervallo temporale, ne inizi un'altra contro lo stesso soggetto passivo, si è in presenza di due autonomi reati di maltrattamenti, eventualmente uniti dal vincolo della continuazione ove sussista un medesimo disegno criminoso. ( Sez. 6, n. 56961 del 19/10/2017, Rv. 27220001 ); laddove nel caso di specie non solo emerge che la persona offesa è diversa o comunque non del tutto coincidente ma risulta anche incerta la effettiva data di cessazione della precedente condotta ( elemento necessario per valutare la entità della distanza temporale esistente tra le condotte ).  Dalle argomentazioni svolte deriva la declaratoria di inammissibilità del ricorso e la condanna del ricorrente al pagamento delle spese del procedimento e della somma di euro 3000 a favore della Cassa delle ammende. 
 
Dichiara inammissibile il ricorso e condanna il ricorrente al pagamento delle spese del procedimento