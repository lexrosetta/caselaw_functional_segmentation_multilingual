   La Corte di appello di Lecce, con la sentenza impugnata, per quanto qui di interesse, confermava la sentenza del locale Tribunale che aveva ritenuto Adriano Cassiano colpevole del delitto di atti persecutori consumati ai danni di Valentina Sciolti, irrogando la pena indicata in dispositivo.  Propone ricorso l'imputato, con il proprio difensore, eccependo l'intervenuta remissione della querela, pur se in epoca posteriore alla pronuncia della sentenza impugnata.







Il ricorso è ammissibile.  Si è, infatti, precisato che la remissione di querela intervenuta in pendenza del ricorso per cassazione determina l'estinzione del reato che prevale su eventuali cause di inammissibilità del ricorso, purché questo sia stato tempestivamente proposto, travolgendo le statuizioni civili collegate ai reati estinti (da ultimo Sez. 5, n. 19675 del 25/02/2019, Crupi, Rv. 276138). Nel caso di specie il contestato delitto è rimettibile, ai sensi dell'art. 612 bis, comma 4, cod. pen., non essendo stato commesso con minacce reiterate nei modi prevista dall'art. 612, comma 2, cod. pen. e non essendovi elementi concreti che consentano di affermare che la contravvenzione contestata, l'art. 4 della legge n. 110/1975, dichiarata prescritta dalla Corte territoriale, fosse connessa al delitto di atti persecutori (posto che il coltello era stato trovato in possesso del prevenuto solo occasionalmente e non in rapporto alle condotte consumate a danno della persona offesa)  Ne deriva la declaratoria di estinzione del reato.

Annulla senza rinvio la sentenza impugnata per essere il reato estinto per l'intervenuta remissione della querela. Pone le spese a carico del querelato. 