

  La CORTE APPELLO di MILANO, con sentenza in data 16/10/2017, confermava la condanna alla pena ritenuta di giustizia pronunciata dal TRIBUNALE di MILANO, in data 21/02/2017, nei confronti di MAURO ROCCO CLAUDIO in relazione ai reati di cui agli artt. 612 bis e 629 cod.pen. commessi ai danni di Vadagnini Silvio. Secondo la conforme ricostruzione del fatto accolta dai giudici del merito, l'imputato ha più volte estorto rilevanti somme di denaro alla persona offesa, debole perché anziana, suggestionabile e vulnerabile, fatta bersaglio di prolungate pressioni minacciose nonchè di protratte condotte persecutorie.



 Propone ricorso per cassazione l'imputato, deducendo i seguenti motivi:

- violazione di legge in relazione agli artt. 157, 159, 161 e 171 lett. h) cod.proc.pen., con riferimento alla nullità della notifica del decreto che ha disposto il giudizio e alla successiva ordinanza dibattimentale che disponeva la rinnovazione della notifica del medesimo atto presso il difensore d'ufficio, anziché procedere a nuove ricerche dell'imputato ai sensi degli artt. 157 e 159 cod.proc.pen., ivi compresa la verifica dello stato detentivo; viziata è anche la precedente notifica della citazione dell'imputato all'udienza preliminare, effettuata in data 10.8.2015 presso il difensore precedentemente indicato come domiciliatario, il quale tuttavia non ha avuto la possibilità di portare l'atto alla effettiva conoscenza del Mauro a causa del sopravvenire di carcerazione del medesimo a partire dal 13.8.2015, evento verosimilmente sconosciuto al difensore dell'epoca.

- violazione di legge e vizio di motivazione con riferimento alla affermazione di penale responsabilità per il reato di estorsione, dal momento che è mancato qualsiasi idoneo atto di violenza o di minaccia da parte dell'imputato, non potendosi considerare capaci di integrare coartazione della volontà le insistenti richieste di denaro dell'imputato di cui vi è dimostrazione in causa;

- violazione di legge e vizio di motivazione con riferimento alla affermazione di penale responsabilità per il reato di atti persecutori, non potendosi ritenere dimostrata la oggettiva idoneità dei comportamenti dell'imputato a comportare un effettivo turbamento nei confronti di persona dotata di normali capacità di discernimento; inoltre, la persona offesa è risultata affetta da disturbi di percezione della realtà e da incapacità a gestire il denaro, sicchè solo un esame clinico obiettivo avrebbe consentito di accertare l'effettiva idoneità intimidatoria delle minacce nonché la capacità di discernimento del Vadagnini.

- violazione di legge e vizio di motivazione con riferimento alla determinazione del trattamento sanzionatorio, fissato in misura eccessivamente elevata senza adeguata motivazione, nonché all'immotivato diniego delle attenuanti generiche.







Il ricorso è infondato laddove non inammissibile.



 Il primo motivo è infondato. Risulta dagli atti che l'imputato, nell'ambito del presente procedimento, aveva eletto domicilio ai sensi dell'art. 161 cod.proc.pen. presso l'avv. Roberto Peccianti, nominatogli difensore d'ufficio, ricevendo anche i connessi avvertimenti di rito, sin dalle prime fasi di indagine, in data 11.2.2015. Presso tale domicilio, il 10.8.2015, è stata ritualmente notificata la citazione per l'udienza preliminare.

1.1. Nessun effetto invalidante, rispetto a detta notifica presso il domicilio eletto, può derivare dalla (sopravvenuta) carcerazione del Mauro, in data 13.8.2015, per altra vicenda. Invero, secondo il condiviso orientamento di legittimità in tema di processo "in assenza" (cfr. Sez. 5, n.

Corte di Cassazione - copia non ufficiale 40848 -del 13/07/2017, Rv.- 271015), è valida la -notificazione all'imputato presso il difensore d'ufficio domiciliatario, indicato nel corso delle indagini preliminari, in ragione della presunzione legale di conoscenza del procedimento prevista dall'art. 420-bis cod. proc. pen., superabile solo nel caso in cui risulti (ai sensi del successivo art. 420-ter, comma 1, cod. proc. pen.) che l'assenza è dovuta ad assoluta impossibilità di comparire per caso fortuito, forza maggiore o altro legittimo impedimento. Ipotesi, queste ultime, che non ricorrono nella fattispecie, dal momento che, pure secondo condiviso orientamento di legittimità (Sez. 2, Sentenza n. 21069 del 15/04/2016, Rv. 266798), l'eventuale mancata conoscenza della citazione è attribuibile a colpevole condotta dell'imputato quando il medesimo, dopo aver eletto domicilio ed essere stato ritualmente avvisato dell'obbligo di comunicare ogni mutamento di quest'ultimo, ai sensi dell'art. 161, secondo comma, cod. proc. pen., abbia omesso di comunicare all'autorità procedente il proprio sopravvenuto stato di detenzione per altra causa.

Peraltro, a fronte della rituale notifica della citazione ad udienza preliminare presso il domicilio eletto, nessuna dimostrazione è stata offerta a proposito del fatto che il domiciliatario (l'avv. Peccianti, nominato originariamente d'ufficio ma poi, sin dal 11.2.2015, incaricato fiduciariamente) abbia ignorato l'evento carcerazione o sia stato nell'impossibilità di contattare l'imputato; e ciò senza neppure considerare che, in base a quanto indicato dallo stesso ricorrente, il Mauro già in data 12.10.2015 è stato scarcerato, riacquistando dunque la piena libertà di comunicare ben prima che si tenesse l'udienza preliminare del 24.11.2015.

 Nessun rilievo rivestono i successivi accadimenti. E' ben vero che in data 11.8.2015 era stato depositato in cancelleria, da parte del medesimo avvocato Peccianti, l'atto portante la sua nomina fiduciaria, accompagnata però da revoca delle precedente elezione di domicilio dell'imputato (con indicazione della residenza del Mauro presso la propria abitazione in Rho, via Rho n. 1). Ma, come correttamente osservato anche dalla Corte territoriale (cfr. pagg. 6-7 della sentenza impugnata), tale evento, oltre a rafforzare il legame tra assistito e difensore, non ha certo inficiato la validità della notifica dell'avviso dell'udienza preliminare, perfezionatasi già dal precedente 10.8.2015 . Quanto poi alla citazione dell'imputato Mauro per l'udienza dibattimentale, il Tribunale, su eccezione del nuovo difensore d'ufficio nominato il 13.9.2016 (avendo infatti l'avv. Peccianti rinunciato al mandato con atto del 6.9.2016), ha disposto la rinnovazione della notifica della citazione del Mauro a dibattimento, con ordinanza datata 11.10.2016, con la quale si è ordinata nuova notifica "presso il difensore", e dunque ai sensi dell'art. 161 cod.proc.pen., posto che, in base ad un verbale di vane ricerche datato 23.1.2016, l'imputato già risultava irreperibile presso i vari possibili recapiti conosciuti in Rho. E, agli atti, ai quali il Collegio ha potuto accedere n considerazione della natura processuale della questione, figurano anche le visure del sistema informativo penitenziario attestanti che, in quelle fasi, il Mauro non era detenuto (cfr. visure 26.9.2016 e 11.5.2017, entrambe indicanti come ultima scarcerazione la data del 12.10.2015).

 Né alcuna influenza può esplicare nel presente procedimento l'indicazione di un ulteriore domicilio in Rho effettuata dall'imputato, in data 12.10.2015, all'atto di una scarcerazione relativa a differente giudizio. Invero, secondo condivisa giurisprudenza (Sez. 6, Sentenza n. 27983 del 11/06/2009, Rv. 244418), ai fini della individuazione delle modalità di notificazione all'imputato, rilevano unicamente i fatti, comportamenti e dichiarazioni dello stesso intervenuti all'interno del medesimo procedimento, a nulla rilevando quelli maturati in procedimenti diversi.

 Inammissibili sono invece i due motivi con i quali si contesta la ricostruzione del fatto operata dalla doppia conforme pronuncia di condanna. Secondo il costante insegnamento di legittimità, esula dai poteri della Corte di cassazione quello di una 'rilettura' degli elementi di fatto posti a fondamento della decisione, la cui valutazione è, in via esclusiva, riservata al

Corte di Cassazione - copia non ufficiale giudice di merito, senza che possa integrare il vizio di legittimità la mera prospettazione di una diversa, e per il ricorrente più adeguata, valutazione delle risultanze processuali (per tutte: Sez. Un., 30/4-2/7/1997, n. 6402, Dessimone, riv. 207944; tra le più recenti: Sez. 4, n. 4842 del 02/12/2003 - 06/02/2004, Elia, Rv. 229369). I motivi proposti tendono, appunto, ad ottenere una inammissibile ricostruzione dei fatti mediante criteri di valutazione diversi da quelli adottati dal giudice di merito, il quale, con motivazione esente da vizi logici e giuridici, ha esplicitato le ragioni del suo convincimento.

 Nella fattispecie, alla pag. 8 della sentenza impugnata sono adeguatamente esposte le plurime ragioni per le quali è stata ritenuta la piena attendibilità delle dichiarazioni della persona offesa, anche all'esito di opportuna verifica dell'adeguatezza delle sue capacità percettive e di determinazione. Alle pagg. 9 e 10 si evidenziano poi i molteplici riscontri offerti da più testimoni a proposito della soffocante condotta dell'imputato, capace di portare a livello di prostrazione la povera vittima che in ogni modo ha tentato, invano, di sottrarsi alla petulanza, alle minacce e alle continue richieste di denaro provenienti dall'imputato.

Quanto, infine, all'entità del trattamento sanzionatorio, indubbiamente severo, nonché al diniego delle attenuanti generiche, deve riconoscersi che il Tribunale, con il pieno avallo della Corte territoriale, ha offerto adeguato supporto alla propria valutazione discrezionale valorizzando sia l'assenza di profili di meritevolezza, sia la presenza di numerosi aspetti negativi, quali la pervicacia del dolo (avendo l'imputato proseguito nei suoi comportamenti anche dopo aver ricevuto l'esplicita diffida al riguardo dall'Autorità di Pubblica Sicurezza), la lunga durata delle condotte e l'assenza di qualsiasi forma di risarcimento. Secondo condivisa giurisprudenza (Sez. 5, n. 5582 del 30/09/2013, Rv. 259142), la graduazione della pena, anche in relazione agli aumenti ed alle diminuzioni previsti per le circostanze aggravanti ed attenuanti, rientra nella discrezionalità del giudice di merito, che la esercita, così come per fissare la pena base, in aderenza ai principi enunciati negli artt. 132 e 133 cod. pen.; ne discende che è inammissibile la censura che, nel giudizio di cassazione, miri ad una nuova valutazione della congruità della pena la cui determinazione non sia frutto di mero arbitrio o di ragionamento illogico e sia sorretta da sufficiente motivazione, come appunto è nella fattispecie .

 E, quanto alle attenuanti generiche, questa Suprema Corte ha più volte affermato che, ai fini dell'applicabilità delle circostanze attenuanti generiche di cui all'art. 62 bis cod.pen., il giudice deve riferirsi ai parametri di cui all'art. 133 cod.pen., ma non è necessario, a tale fine, che li esamini tutti, essendo sufficiente che specifichi a quale di esso ha inteso fare riferimento (si veda ad esempio Sez. 2, n. 2285 del 11/10/2004, Rv. 230691); come fatto nel caso in esame.

Al rigetto del ricorso consegue la condanna del ricorrente al pagamento delle spese processuali.



Rigetta il ricorso e condanna il ricorrente al pagamento delle spese processuali . 