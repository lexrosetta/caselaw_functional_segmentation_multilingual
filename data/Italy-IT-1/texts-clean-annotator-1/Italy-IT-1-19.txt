 



 Con l'impugnata sentenza del 22 maggio 2015 la Corte di Appello di Trento ha confermato la sentenza del GUP presso il Tribunale di Trento dell'8 maggio 2014 che aveva condannato Schintu Silvano alla pena di euro 2000,00 di multa e al risarcimento del danno, liquidato in euro 5000,00 oltre spese processuali, per i reati di ingiurie e minacce, così derubricata l'originaria imputazione di atti persecutori, e lesioni personali in danno di Sabatino Mario.



 Avverso detta sentenza ha proposto ricorso per cassazione l'imputato, a mezzo del proprio difensore, denunciando, quale unico motivo, una violazione di legge processuale e una illogicità della motivazione in quanto la Corte territoriale, a fronte di espressa eccezione della difesa, non aveva ritenuto di dover disporre la trasmissione degli atti al Pubblico Ministero per consentire la celebrazione del processo davanti l'unico Giudice competente e cioè il Giudice di pace, in violazione del disposto dell'articolo 48 del D.Lgs, 274/2000 non essendovi neppure connessione tra i fatti ascritti, commessi in luoghi e tempi diversi e tale da legittimare in ipotesi la competenza del Giudice superiore.







 Il ricorso va rigettato.



 Preliminarmente deve, però, osservarsi come con il decreto legislativo 15 gennaio 2016 n. 7 sia intervenuta la depenalizzazione del delitto d'ingiurie, per cui in relazione a tale fattispecie deve pronunziarsi sentenza di annullamento senza rinvio perché il fatto non è previsto dalla legge come reato. A seguito della recente sentenza delle Sezioni Unite di questa Corte, 29 settembre 2016 n. 46688, dall'annullamento senza rinvio per depenalizzazione del delitto d'ingiurie deriva, altresì, la revoca delle statuizioni civili emesse sul punto nel giudizio di merito. Gli atti, in ogni caso, andranno trasmessi alla Corte territoriale sia per la determinazione della pena, quanto ai residui reati di minacce e lesioni personali, sia per la relativa quantificazione del danno.



 A sua volta, il motivo di doglianza di natura processuale avanzato dal ricorrente anche davanti questa Corte non è meritevole di accoglimento.Del tutto corretta è la risposta data dalla Corte territoriale, che ha fatto riferimento ad un precedente di questa stessa Sezione proprio nei confronti del medesimo ricorrente (v. la citata Cass. Sez. V 16 luglio 2014 n. 42827). Appare, pertanto, del tutto inutile ripetere la motivazione dell'indicata sentenza, da questo Collegio condivisa, ben conosciuta anche allo stesso ricorrente. Occorre soltanto chiarire come nel presente caso ci si trovi di fronte all'originaria contestazione di un reato di competenza del Tribunale (articolo 612 bis cod.pen.) che è stato successivamente riqualificato dallo stesso Tribunale in reati di competenza del Giudice di pace per cui, come affermato nel precedente dianzi indicato, non può trovare applicazione l'articolo 48 del D. Lvo 274/2000 e cioè la dichiarazione d'incompetenza del Giudice superiore. Viceversa, la diversa decisione di questa stessa Sezione citata nel ricorso (Cass. Sez. V 7 aprile 2014 n. 43486), secondo la quale andrebbe in ogni caso dichiarata l'incompetenza da parte del Giudice superiore a giudicare reati di competenza del Giudice di pace riguarda la diversa ipotesi di reati già in origine di competenza del Giudice di pace ma giudicati dal Giudice superiore, in considerazione della contestazione inoltre che delle ingiurie e minacce anche della contravvenzione di cui all'articolo 660 cod.pen., con successiva dichiarazione di prescrizione in grado di appello della indicata contravvenzione. Del tutto inconferente è, poi, il richiamo all'articolo 63 del citato D.Lvo 274/2000 il quale non prevede una competenza esclusiva del Giudice di pace comunque ma legittima semplicemente l'applicabilità da parte del Giudice superiore, che abbia giudicato reati di competenza del Giudice di pace, delle sanzioni previste dal Titolo II del medesimo Decreto (articoli da 52 a 62 bis). Infine, l'ulteriore vizio di legittimità, genericamente sollevato nel corpo del ricorso, attinente l'intervenuta riqualificazione dell'originaria contestazione in assenza di contraddittorio, appare superato dalla possibilità per l'imputato di aver esercitato i propri diritti di difesa sul punto mediante la proposizione del presente ricorso per cassazione che, di converso, nulla contiene di specifico in merito alla intervenuta derubricazione. 

La Corte, annulla senza rinvio la sentenza impugnata limitatamente all'ingiuria perchè il fatto non è previsto dalla legge come reato con revoca delle relative statuizioni civili e rinvia alla Corte di Appello di Bolzano per rideterminazione della pena e del risarcimento del danno.