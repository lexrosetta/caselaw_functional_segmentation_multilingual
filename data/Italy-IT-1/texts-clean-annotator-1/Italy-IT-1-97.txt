

 Con la sentenza indicata in epigrafe, la Corte di assise di appello di Roma, in riforma di quella del Giudice dell'udienza preliminare del Tribunale di Latina appellata dal Procuratore generale, dalle parti civili e da Magistri Anna, assolveva la Magistri dal delitto di cui all'art. 612 bis cod. pen. contestato al capo B per insussistenza del fatto; qualificava la condotta contestata al capo A come omicidio preterintenzionale ai sensi dell'art. 584 cod. pen., escludeva le aggravanti contestate dei futili motivi e della consumazione del delitto nei confronti della persona offesa del delitto di cui all'art. 612 bis cod. pen. e rideterminava la pena in anni sei di reclusione, confermando nel resto l'impugnata sentenza; dichiarava inammissibile l'appello incidentale proposto dalle parti civili, ma condannava l'imputata a rifondere alle stesse le spese del grado del giudizio. Arianna Magistri è imputata del delitto di cui agli artt. 61, n. 1, 575 e 576 comma 1, n. 2 e n. 5.1. cod. pen. per avere cagionato la morte di Coviello Anna, aggredendola con violenza dopo averla raggiunta sulla rampa delle scale di un parcheggio, strattonandola tanto da farla precipitare per le scale, così facendo sbattere il suo capo contro una superficie rigida e procurandole lesioni gravissime che l'avevano portata a morte. Il fatto era avvenuto a Sperlonga il 14/6/2016, luogo dove entrambe le donne lavoravano presso l'Ufficio Postale; la vittima era deceduta il 21/6/2016 all'Ospedale di Latina. Inoltre, la Magistri è imputata del delitto di cui all'art. 612 bis cod. pen. per avere minacciato e molestato la Coviello con condotte reiterate, consumate prevalentemente all'interno dell'Ufficio Postale di Sperlonga, negli anni 2015 e 2016, offendendola in più occasioni e appellandola con epiteti ingiuriosi alla presenza di più persone, ricercando il contatto fisico violento con la Coviello con finalità vessatoria e minacciosa e lasciandole messaggi offensivi e minacciosi, rendendole il luogo di lavoro insopportabile e suscitando in lei ansia e timore anche per la sua incolumità personale, tanto da indurla ad evitare di incontrarla e di programmare la cessazione anticipata del rapporto di lavoro. Imputata e vittima erano impiegate all'Ufficio Postale di Sperlonga e l'indagine aveva dimostrato una serie di contrasti personali in cui, secondo la ricostruzione del giudice di primo grado, la Magistri, molto più giovane della collega, molestava, minacciava, insultava ed offendeva la Coviello, anche davanti a colleghi e ad altre persone; era stato rinvenuto anche un opuscolo sul quale la Magistri aveva scritto insulti e volgarità nei confronti della Coviello; proprio il 14 giugno 2016 era esploso un ennesimo contrasto tra le due colleghe al quale avevano assistito gli utenti in fila davanti allo sportello, uno dei quali aveva notato il tono aggressivo e l'irrUenza della Magistri verso la collega più anziana; la Coviello aveva le lacrime agli occhi ed appariva molto scossa e ferita dalle accuse mosse dalla collega più giovane. Entrambe le donne parcheggiavano le loro autovetture nel parcheggio multipiano di Sperlonga. Come ricostruito sulla base di testimonianze, quel giorno la Magistri era entrata per prima nel parcheggio e si stava dirigendo verso la sua autovettura; aveva notato, però, la Coviello che stava entrando nelle scale che, scendendo, portavano al medesimo piano in cui ella si trovava: improvvisamente si era diretta verso quelle scale e aveva iniziato a salirle. I testimoni presenti (sia quelli che provenivano dall'alto, come la Coviello, sia quelli che si trovavano sul livello in cui si trovava la Magistri) avevano sentito un forte urlo di donna e un forte botto; giunti sul posto, avevano notato la Coviello riversa a terra, con la testa sul pianerottolo e le gambe sugli ultimi due gradini, con la Magistri in piedi accanto a lei che diceva che la Coviello l'aveva spinta ed era caduta, che lei non c'entrava niente e che voleva allontanarsi, come in effetti aveva fatto. La Coviello, in entrambe le mani, teneva ancora degli oggetti, oltre ad una ciocca di capelli della Magistri. Le consulenze medico legali avevano evidenziato diverse lesioni: fratture composte multiple del cranio nonché frattura dello zigomo e delle ossa nasali. Sulla base delle consulenze e del posizionamento del corpo della Coviello, il Giudice di primo grado aveva ritenuto che le fratture del cranio fossero state provocate da un unico, fortissimo impatto della parte sinistra del cranio contro il pavimento, mentre la frattura dello zigomo e delle ossa nasali dovessero essere attribuite ad un violentissimo pugno. In mancanza di lesioni in altre parti del corpo della vittima, che si sarebbero verificate nel caso di ruzzolamento della Coviello dalle scale, e dell'assenza di segni di lesioni sul corpo dell'imputata, il Giudice dell'udienza preliminare aveva ricostruito la dinamica dei fatti nel senso che la Magistri, avendo visto la Coviello imboccare le scale, si fosse velocemente diretta ad incontrarla e l'avesse repentinamente colpita con un violento pugno per poi spingerla con forza verso il basso, senza che la Coviello potesse mettere in atto alcun tentativo di difesa, cosicché la testa aveva violentemente impattato sul pianerottolo (le tracce di sangue della vittima erano state repertate a significativa distanza dall'ultimo gradino della scala), con conseguente frattura del cranio. Secondo il Giudice, non vi era stata alcuna colluttazione né la Coviello aveva schiaffeggiato la Magistri, come sostenuto dall'imputata: per di più, la vittima aveva entrambe le mani occupate. Sulla base di questa ricostruzione, il Giudice di primo grado aveva affermato la sussistenza del dolo omicidiario, ritenendo che l'imputata avesse ben presente la concreta possibilità dell'evento mortale come rischio possibile ed osservando che qualunque uomo di esperienza media sa benissimo che la condotta di scaraventare violentemente dalle scale una persona di mezza età, già stordita per la frattura dello zigomo e delle ossa nasali, può provocare fratture craniche mortali. Il dolo eventuale si accompagnava al dolo d'impeto. La Corte territoriale riteneva di "indubbia saldezza" l'attribuibilità alla Magistri della morte della Coviello; tuttavia, osservava che la mancanza di testimoni e di telecamere funzionanti lasciava consistenti margini di dubbio circa la multiformità delle opzioni interpretative sul momento antecedente la caduta, non consentendo di attribuire alle stesse valenza di gravità e univocità indiziaria. Era certo che vi era stata una colluttazione tra le due donne, ma non poteva esserne individuato il momento genetico. La sentenza poneva l'attenzione sulla ciocca di capelli dell'imputata che la vittima aveva ancora in mano quando era caduta nonché sui lividi ai polsi della Coviello, valutandoli come dati che si prestavano ad una lettura ambigua; in effetti, i lividi ai polsi potevano essere conseguenza sia del tentativo dell'imputata di immobilizzare la vittima, ma anche essere subentrati ad un primo contatto mosso dalla vittima stessa; la ciocca di capelli poteva essersi staccata nel tentativo di limitare gli effetti della caduta o per difendersi dai colpi della Magistri. Ancora: la Corte territoriale riteneva che non potesse essere escluso né che la frattura delle ossa nasali e dello zigomo fosse conseguenza dell'impatto con i gradini delle scale né che fosse stata provocata dal pugno inferto dall'imputata. . Era certo, però, che le fratture del cranio, che avrebbero provocato la morte della Coviello, fossero dovute ad un violento impatto su una struttura rigida a superficie ampia che aveva avuto origine da una spinta, che aveva impresso al corpo una forza cinetica e, quindi una accelerazione della velocità di caduta. La tesi della difesa, secondo cui la Coviello aveva perso l'equilibrio dopo avere afferrato i capelli della Magistri, era del tutto congetturale e non poteva essere accolta. Pur ritenendo, quindi, che la Coviello fosse caduta in seguito ad una spinta da parte della Magistri, la Corte territoriale non condivideva la ricostruzione adottata dal giudice di primo grado di una precipitazione del corpo, sollevato e spinto dalle scale: si trattava di ricostruzione incerta, ritenendo la Corte inverosimile che l'imputata, della stessa statura della vittima, fosse riuscita a sollevarla per i polsi e spingerla, con una forza tale da non farla entrare a contatto con i gradini della scala, facendola precipitare direttamente nel vuoto; del resto, la scala in questione non ha una tromba nella quale il corpo poteva cadere: si tratta di scala circolare che ha all'interno un ascensore. In definitiva, secondo la sentenza, l'ipotesi ' della caduta per precipitazione doveva essere esclusa in quanto irrealizzabile. In definitiva, secondo la Corte territoriale, al momento in cui le due colleghe si erano incrociate sulle scale, era sorto un litigio, sfociato in una colluttazione nel corso della quale l'imputata aveva spinto giù per le scale la vittima che era rotolata per le scale, battendo la testa e procurandosi le lesioni craniche. Sulla base di tale ricostruzione, la sentenza escludeva che l'intento dell'imputata fosse, anche solo in via eventuale, di cagionare la morte della vittima. Se la Magistri avesse voluto veramente spingere all'improvviso la vittima, non trovava spiegazione la circostanza che ella, invece di seguirla e colpirla alle spalle, avesse deciso di affrontarla frontalmente, collocandosi in basso rispetto a lei, quindi in una posizione sfavorevole; per di più, la presenza di telecamere e di altre persone nel parcheggio rendeva insostenibile l'ipotesi accusatoria. Secondo la Corte territoriale, la configurazione della scala - che impediva una precipitazione nel vuoto - lasciava ampi margini di dubbio circa la reale possibilità per l'imputata di prevedere che la spinta, con caduta da pochi gradini, potesse provocare la morte della vittima. Significativa era la circostanza che la Magistri tenesse il capo della Coviello dopo la sua caduta; ella era agitata e non era fuggita immediatamente e tale stato denotava lo stupore per il prodursi di un evento, esito della propria condotta, che non era certo quello che l'imputata si proponeva quando l'aveva posta in essere. In definitiva, l'imputata non si era raffigurata l'evento morte come conseguenza della propria condotta e che, quindi, non lo aveva previsto né accettato: il fatto doveva, quindi, essere riqualificato come omicidio preterintenzionale. Con riferimento al delitto di cui all'art. 612 bis cod. pen., la Corte riassumeva le numerose testimonianze rilasciate sulla vicenda dei contrasti tra le due colleghe da cui emergeva una forte, reciproca ostilità, connotata da epiteti e da continui battibecchi; ne era derivato per entrambe uno stato di esasperazione tale da indurle a lasciare l'Ufficio postale di Sperlonga. Le continue discussioni non sfociavano mai in comportamenti aggressivi o, in generale, in atteggiamenti che vedevano l'imputata prevalere sulla vittima: cosicché doveva escludersi la ricorrenza del delitto di stalking. La condotta dell'imputata era circoscritta all'orario di lavoro e la stessa imputata aveva chiesto di essere posta in mobilità; la vittima non aveva mai proposto reclami formali nei confronti della Magistri e, tanto meno denunce all'autorità; non era provato che la Coviello ritardasse l'uscita dal lavoro per evitare di incontrare la Magistri e, infine, la Coviello si era decisa ad accettare la risoluzione anticipata del rapporto di lavoro solo grazie alle pressioni del marito. La Corte escludeva l'aggravante dei futili motivi, rigettava l'appello del Procuratore generale sulla concessione delle attenuanti generiche all'imputata, dichiarava inammissibile l'appello incidentale delle parti civili sulla rideterminazione della provvisionale, anche alla luce della nuova formulazione dell'art. 595 cod. proc. pen., quantificava la pena in misura superiore al minimo edittale.



 Ricorre per cassazione il Procuratore generale presso la Corte d'appello di Roma, deducendo vizio di motivazione con riferimento alla qualificazione della condotta contestata come omicidio preterintenzionale. La motivazione era contraddittoria nell'indicare quale causa delle lesioni fatali una forte spinta ma presentando come incerta la scelta tra la precipitazione e il rotolamento dalle scale, escludendo la prima. In realtà, il Giudice di primo grado aveva aderito alla ricostruzione secondo cui l'imputata aveva sollevato di peso la vittima per poi lanciarla dalle scale, unica compatibile con l'unicità e la gravità dell'offesa al cranio; la Corte territoriale l'aveva ritenuta inverosimile, pur riconoscendo che l'impatto occipitale era isolato, poi escludendo la precipitazione, unico evento in grado di procurarlo. La Corte territoriale non aveva tenuto conto di segni di difesa della vittima, né aveva valutato la forza dell'imputata che, con un primo colpo diretto al volto, aveva procurato alla vittima la frattura delle ossa nasali e dello zigomo. Il ricorrente sottolinea che la ricostruzione di una precipitazione dalle scale della vitti-ma, dopo il pugno al volto, dimostra l'intenzione di uccidere dell'imputata. In un secondo motivo, avente lo stesso oggetto, il ricorrente sottolinea l'illogicità della valutazione da parte della Corte territoriale del comportamento post-factum dell'imputata, l'agitazione e lo stupore verso l'evento morte: si tratta di un dato palesemente equivoco. In un terzo motivo il ricorrente deduce violazione di legge e vizio di motivazione con riferimento alla concessione all'imputata delle attenuanti generiche.



 In un separato ricorso, il Procuratore generale deduce vizio di motivazione con riferimento all'assoluzione dell'imputata per il delitto di cui all'art. 612 bis cod. pen.. Secondo il ricorrente, la motivazione non faceva riferimento ad elementi di prova decisivi e travisava le prove testimoniali assunte in primo grado, utilizzate in modo parcellizzato, così operando una ricostruzione dei fatti assolutamente non aderente alle prove emerse dal processo. Vengono indicate quattro circostanze decisive sulle quali la motivazione è omessa; il ricorrente sostiene che le stesse dimostrano la condotta persecutoria e la mancanza di reciprocità nella condotta delle due donne. In diritto, it ricorrente contesta l'erronea applicazione della legge penale, avendo la Corte territoriale fatto discendere l'insussistenza del fatto dalla inesistente reciprocità delle condotte. 3. Ricorre per cassazione il difensore delle parti civili Ionta Giuseppe, Ionta Riccardo e Coviello Giuseppina Antonia. In un primo motivo il ricorrente deduce violazione degli artt. 576, 597 e 598 cod. proc. pen. con riferimento alla declaratoria di inammissibilità dell'appello incidentale delle parti civili: il relativo atto era stato depositato il 24/10/2017 e, quindi, prima della operatività della modifica dell'art. 595 cod. proc. pen. introdotta dall'art. 4 D. L.vo 11 del 2018; quindi era stato violato l'art. 11 preleggi. La Corte territoriale, inoltre, aveva omesso la motivazione in punto di inammissibilità dell'appello principale, depositato tardivamente dall'avv. Lo Castro e aveva totalmente omesso la decisione in merito alla quantificazione delle provvisionali. In un secondo motivo il ricorrente deduce omessa valutazione e motivazione in ordine alle circostanze esposte dalla parte civile con le memorie depositate, erroneamente qualificate come motivi aggiunti. Le memorie non erano state valutate. In un terzo motivo il ricorrente deduce vizio della motivazione con riferimento alla riqualificazione della condotta come omicidio preterintenzionale: senza prendere in considerazione gli elementi che avevano indotto il Giudice di primo grado a qualificare la condotta come omicidio volontario, la Corte territoriale aveva omesso di prendere in considerazione circostanze decisive (la parte civile ne indica analiticamente 14), aveva travisato i fatti e le prove, ipotizzando - contro le consulenze tecniche - che la frattura dello zigomo e delle ossa nasali potessero essere attribuite alla caduta e non al pugno inferto dall'imputata, nonché affermando che la vittima era ruzzolata sulle scale, e non precipitata, anche in questo caso contro tutti i dati disponibili; sostenendo che il momento genetico del fatto delittuoso era dubbio, benché tutti gli elementi indicassero che l'imputata aveva aggredito intenzionalmente la vittima, e ancora travisando le prove relative al comportamento dell'imputata successivo al fatto. Viene, quindi, dedotta la violazione degli artt. 575 e 43 cod. pen. e la falsa applicazione dell'art. 584 cod. pen., in conseguenza del travisamento delle prove e della omessa valutazione di altre. La motivazione in punto di dolo era contraddittoria, perché la Corte dava atto che la Magistri aveva spinto la Coviello e, insieme, argomentava sulla circostanza che ella l'avesse incrociata frontalmente e non l'avesse aggredita alle spalle, rimarcando la presenza di altre persone; si riscontrava una confusione tra la premeditazione del delitto doloso, l'intenzionalità dell'aggressione e il dolo d'impeto, riconosciuto in primo grado. Nel giustificare il dubbio sulla possibilità per l'imputata di prevedere che la spinta, con la caduta, potesse causare la morte, la Corte aveva dapprima omesso di valutare il pugno violento che aveva preceduto la spinta e aveva applicato falsamente l'art. 584 cod. pen., che richiede l'esclusione del dolo in tutte le sue forme. In un quarto motivo il ricorrente deduce vizio della motivazione con riferimento all'assoluzione per il delitto di cui all'art. 612 bis cod. pen.. Anche per tale reato la Corte territoriale aveva omesso di valutare plurimi elementi di prova, era caduta in contraddizioni e aveva travisato le prove, giungendo ad affermare una reciprocità delle condotte di vittima e imputata, non cogliendo che la condotta della persona offesa era una reazione. Il ricorso indica ed analizza numerosi elementi di prova che ritiene decisivi e la cui valutazione è stata omessa dalla sentenza impugnata, nonché quelli travisati o comunque non adeguatamente valutati, sottolineando alcune contraddizioni manifeste della motivazione nonché l'erronea valutazione delle testimonianze rese sui vari episodi e sulle condotte contestate. Di conseguenza, si era di fronte alla violazione dell'art. 612 bis cod. pen; per di più, non erano state prese in considerazione qualificazioni giuridiche della condotta diverse da quella di stalking. Viene censurata anche la formula di assoluzione per il reato contestato.



 Ricorre per cassazione il difensore dell'imputata Arianna Magistri, deducendo vizio di motivazione nonché violazione dell'art. 40 cod. pen. con riferimento all'accertamento del nesso causale, nonché dell'art. 530, comma 2 cod. proc. pen. per mancata applicazione del principio della colpevolezza al di là di ogni ragionevole dubbio. La premessa presente nella motivazione dimostrava l'impossibilità di ricostruire fedelmente la dinamica dell'accaduto: eppure la Corte non aveva assolto la Magistri per l'insufficienza della prova del momento genetico della successione dei fatti, ma aveva fondato l'affermazione di colpevolezza su un'argomentazione nebulosa. In realtà, mancavano prove sufficienti a carico dell'imputata, poiché la ricostruzione del C.T. del P.M. era ipotetica quanto al fatto che l'imputata avesse spinto la Coviello e il consulente aveva dato atto della mancanza di prove scientifiche certe. Le opzioni interpretative sul momento antecedente alla caduta erano numerose. La sentenza impugnata è frutto di affermazioni apodittiche e illogiche e di una valutazione scorretta delle prove: in mancanza di prova della spinta, la caduta poteva essere attribuita anche alla perdita di equilibrio della vittima.



 Vengono preliminarmente valutati i motivi di ricorso di carattere processuale formulati dalla parte civile. Il ricorso della parte civile è fondato con riferimento alla pronuncia di inammissibilità dell'appello incidentale. La declaratoria di inammissibilità dell'appello si fonda su una duplice considerazione: l'appello principale non investiva in alcun modo i profili risarcitori e la nuova formulazione dell'art. 595 cod. proc. pen. non consente tale appello incidentale. Entrambe le giustificazioni sono errate. Per giurisprudenza costante di questa Corte, è legittimo l'appello incidentale proposto dalla parte civile contro il capo della sentenza di condanna che riguarda l'azione civile e l'entità del danno risarcibile, in quanto la parte della sentenza investita dell'appello incidentale risulta logicamente collegata ai capi ed ai punti relativi all'affermazione della penale responsabilità dell'imputato, oggetto dell'impugnazione principale, dalla eventuale modifica dei quali, pertanto, la parte civile acquiescente ben potrebbe subire una diretta ed immediata influenza negativa (da ultimo, Sez. 4, n. 26166 del 19/05/2016 - dep. 23/06/2016, Montermini e altri, Rv. 267376). Come si evince dall'esposizione dei motivi di appello, la difesa dell'imputata aveva chiesto la sua assoluzione per non aver commesso il fatto quanto all'omicidio e per insussistenza del fatto quanto al delitto di cui all'art. 612 bis cod. pen.: di conseguenza, l'appello incidentale della parte civile era ammissibile. Come esattamente osservato dalla parte civile ricorrente, inoltre, la nuova formulazione dell'art. 595 cod. proc. pen. non era ancora entrata in vigore all'epoca della presentazione dell'appello incidentale, cosicché doveva trovare applicazione la precedente regolamentazione, trattandosi di norma di carattere processuale. La declaratoria di inammissibilità dell'appello deve, quindi, essere annullata senza rinvio.



 La Corte territoriale, in conseguenza della declaratoria di inammissibilità dell'appello incidentale, non ha valutato la questione della tardività dell'atto di appello dell'avv. Lo Castro per conto dell'imputata (tema che avrebbe dovuto comunque essere affrontato, trattandosi di questione rilevabile d'ufficio); inoltre, non ha affrontato la richiesta di rideterminazione della provvisionale avanzata con l'atto di appello incidentale. Su entrambe le questioni, pertanto, la sentenza impugnata deve essere annullata con rinvio ad altra Sezione della Corte di assise di appello di Roma che le valuterà unitamente ai temi di merito per i quali viene pronunciato analogo annullamento.



 Il ricorso della difesa dell'imputata è inammissibile. La ricorrente deduce una violazione di legge: in particolare sarebbero stati violati l'art. 530, comma 2 cod. proc. pen. e la regola della colpevolezza al dì là di ogni ragionevole dubbio. Si deve, però, ribadire che il principio della colpevolezza al di là di ogni ragionevole dubbio, introdotto nell'art. 533 cod. proc. pen. dalla legge n. 46 del 2006, non ha mutato la natura del sindacato della Corte di cassazione sulla motivazione della sentenza; il principio non può essere utilizzato per valorizzare e rendere decisiva la duplicità di ricostruzioni alternative del medesimo fatto, eventualmente emerse in sede di merito e segnalate dalla difesa, una volta che tale duplicità sia stata oggetto di attenta disamina da parte del giudice dell'appello, giacché la Corte è chiamata ad un controllo sulla persistenza o meno di una motivazione effettiva per mezzo di una valutazione unitaria e globale dei singoli atti e dei motivi di ricorso su di essi imperniati, non potendo la sua valutazione sconfinare nel merito (Sez. 2, n. 29480 del 07/02/2017 - dep. 13/06/2017, Cammarata e altro, Rv. 270519; Sez. 1, n. 53512 del 11/07/2014 - dep. 23/12/2014, Gurgone, Rv. 261600). In sostanza, il ricorso che lamenta tali violazioni può essere accolto solo in presenza dei vizi della motivazione indicati dall'art. 606, comma 1, lett. e) cod. proc. pen.: se, cioè, la motivazione della sentenza impugnata risulta contraddittoria rispetto ad atti del processo specificamente indicati dal ricorrente ovvero manifestamente illogica o mancante, quando il vizio risulta dal testo del provvedimento. Non può, invece, essere dedotta l'erronea adozione di una ricostruzione del fatto sul presupposto che la ricostruzione corretta sarebbe stata differente: così facendo si sollecita la Corte di Cassazione ad esprimere una valutazione di merito che non le spetta. Nel caso in esame, il passaggio decisivo della motivazione della sentenza di appello che sarebbe affetto da manifesta illogicità viene individuato dalla ricorrente in quello nel quale la Corte territoriale ribadisce il convincimento, espresso dal Giudice di primo grado, secondo cui la caduta dalle scale della Coviello era attribuibile ad una spinta. La sentenza sostiene che le risultanze autoptiche non lasciano margine, su questo punto, ad interpretazioni alternative, individuando come unica causa della caduta una forte spinta e ritiene congetturale la versione alternativa sostenuta dalla difesa (presa per i capelli, strappo della ciocca afferrata, perdita di equilibrio, caduta accidentale) perché non fondata su dato oggettivo (in particolare mancando lesioni sul cuoio capelluto della Magistri). Secondo il ricorso, questa convinzione della Corte territoriale - su cui si basa l'affermazione di responsabilità per il delitto di omicidio preterintenzionale - è contraddittoria con l'incertezza mostrata dalla sentenza di appello rispetto a quanto effettivamente accaduto nei momenti antecedenti alla caduta della Coviello, incertezza che impediva di escludere che la caduta fosse avvenuta per la perdita di equilibrio della vittima. Tale vizio non sussiste: benché la motivazione della sentenza impugnata risulti decisamente insufficiente e incoerente, come meglio si osserverà nel prosieguo, l'affermazione che la caduta della Coviello fosse stata provocata da una spinta della Magistri si basa sull'esito delle perizie, che dimostrano un unico impatto della fossa cranica posteriore (la sentenza di appello richiama soltanto la consulenza del C.T. del P.M., ma quella di primo grado, la cui motivazione è implicitamente richiamata, esamina molto più ampiamente le considerazioni di tutte le consulenze svolte), nonché sulla posizione assunta dal corpo della vittima subito dopo la caduta (con la testa sul pianerottolo e le macchie di sangue rinvenute ad una significativa distanza oltre l'ultimo gradino) e, soprattutto - come esattamente 'osservato nella sentenza di appello - sull'assenza di qualsiasi dato oggettivo a supporto della versione sostenuta dall'imputata. L'impatto unico e la posizione finale del corpo sono incompatibili con uno scivolamento e un ruzzolamento sui gradini. Non basta: la versione dell'imputata di quanto accaduto sulla scala, come dimostra la sentenza di primo grado, era ripetutamente mutata nel corso delle indagini, sostenendo la Magistri dapprima che la Coviello le era caduta addosso, poi che l'aveva aggredita e, ancora dopo, che le aveva tirato i capelli. Comunque, anche con riferimento alla versione resa in udienza - secondo cui, quando la Magistri, salendo le scale, aveva incrociato la Coviello, questa aveva iniziato ad insultarla e a picchiarla con schiaffi sul viso e sulle mani; la Magistri l'aveva presa per i polsi al fine di bloccarla, ma la Coviello si era divincolata e le aveva afferrato i capelli, strappandoglieli, poi le era scivolata addosso ed era ruzzolata per le scale - è corretta l'osservazione della Corte territoriale della mancanza di riscontri, tenuto conto dell'assenza di lesioni sul cuoio capelluto della Magistri, così come di segni degli schiaffi di cui ella aveva Il riferito (la sentenza di primo grado sottolinea che l'ispezione esterna sull'imputata, operata il giorno stesso dei fatti da parte dei sanitari dell'Ospedale di Terracina, aveva dimostrato l'assenza di ecchimosi o di altri segni di colluttazione); d'altro canto, la ricorrente non dimostra affatto che, al contrario, riscontri alla versione della Magistri esistessero. In definitiva, la ricorrente non dimostra che la versione alternativa sostenuta dall'imputata non sia stata presa in considerazione dalla Corte territoriale, né che sia stata scartata sulla base di travisamento di elementi di prova o senza alcuna motivazione; al contrario, la sentenza (integrata dalla motivazione di quella di primo grado) dimostra che quella versione era inattendibile, incompatibile con gli elementi di prova e in nessun modo supportata da altri. Alla declaratoria di inammissibilità dell'impugnazione consegue ex lege, in forza del disposto dell'art. 616 cod. proc. pen., la condanna della ricorrente al pagamento delle spese del procedimento ed al versamento della somma, tale ritenuta congrua, di euro 3.000 (tremila) in favore delle Cassa delle Ammende, non esulando profili di colpa nel ricorso (v. sentenza Corte Cost. n. 186 del 2000).



 I ricorsi del Procuratore generale e della parte civile sono fondati con riferimento alla qualificazione della condotta contestata al capo A come omicidio preterintenzionale anziché come omicidio volontario. Preliminarmente occorre ricordare l'insegnamento delle Sezioni Unite, secondo cui H giudice d'appello che riformi in senso assolutorio la sentenza di condanna di primo grado, pur non avendo l'obbligo di rinnovare l'istruzione dibattimentale mediante l'esame dei soggetti che hanno reso dichiarazioni ritenute decisive, deve offrire una motivazione puntuale e adeguata, che fornisca una razionale giustificazione della difforme conclusione adottata, anche riassumendo, se necessario, la prova dichiarativa decisiva (Sez. U, n. 14800 del 21/12/2017 - dep. 03/04/2018, P.G. in proc. Troise, Rv. 272430). Nel descrivere la diversa posizione del giudice di appello che riforma la sentenza assolutoria e di quello che riforma la sentenza di condanna, quella sentenza osservava che "mentre nel primo caso (...) al giudice d'appello si impone l'obbligo di argomentare circa la plausibilità del diverso apprezzamento come l'unico ricostruibile al di là di ogni ragionevole dubbio, in ragione di evidenti vizi logici o inadeguatezze probatorie che abbiano inficiato la permanente sostenibilità del primo giudizio, per il ribaltamento della sentenza di condanna, al contrario, il giudice d'appello può limitarsi a giustificare la perdurante sostenibilità di ricostruzioni alternative del 'fatto, sulla base di un'operazione di tipo essenzialmente demolitivo". Precisava, però: "Deve trattarsi, peraltro, di ricostruzioni non solo astrattamente ipotizzabili in rerum natura, ma la cui plausibilità nella fattispecie concreta risulti ancorata alle risultanze processuali, assunte nella loro oggettiva consistenza. E' dunque necessario che il dubbio ragionevole risponda non solo a criteri dotati di intrinseca razionalità, ma sia suscettibile di essere argomentato con ragioni verificabili alla stregua del materiale probatorio acquisito al processo. Movendo da tali postulati va inoltre sottolineato come, all'assenza di un obbligo di rinnovazione della prova dichiarativa in caso di ribaltamento assolutorio, debba affiancarsi l'esigenza che il giudice d'appello strutturi la motivazione della decisione assolutoria in modo rigoroso, dando puntuale ragione delle difformi conclusioni assunte. (...) Ne discende che il giudice di appello, nel riformare la condanna pronunciata in primo grado con una sentenza di assoluzione, dovrà confrontarsi con le ragioni addotte a sostegno della decisione impugnata, giustificandone l'integrale riforma senza limitarsi ad inserire nella struttura argomentativa della riformata pronuncia delle generiche notazioni critiche di dissenso, ma riesaminando, sia pure in sintesi, il materiale probatorio vagliato dal primo giudice e quello eventualmente acquisito in seguito, per offrire una nuova e compiuta struttura 'motivazionale che dia adeguata ragione delle difformi conclusioni assunte". Tale onere motivazionale - che può certamente essere esteso alla diversa qualificazione della condotta, da omicidio volontario ad omicidio preterintenzionale, poiché la decisione si basa sulla certezza o sul dubbio della sussistenza del dolo omicidiario nell'agente - nel caso di specie era, se possibile, ancora più pressante di fronte ad una motivazione della sentenza di primo grado ampia, dettagliata e che prendeva in considerazione tutti gli elementi di prova che erano stati acquisiti nel corso delle indagini. La motivazione della sentenza impugnata risulta, invece, carente, superficiale e non sempre del tutto comprensibile, lasciando intravedere travisamenti della prova o mancata valutazione di elementi disponibili.



 Come anticipato, la diversa qualificazione giuridica della condotta omicidiaria da parte dei due giudici di merito si fonda sul dolo dell'agente, atteso che entrambi hanno applicato il principio indiscusso in base al quale ricorre il delitto di omicidio volontario - e non quello di omicidio preterintenzionale, caratterizzato dalla totale assenza di volontà omicida - qualora la condotta dell'agente, alla stregua delle regole di comune esperienza, dimostri la consapevole accettazione da parte del medesimo anche solo dell'eventualità che dal suo comportamento potesse derivare la morte del soggetto passivo (Sez. 1, n. 3619 del 22/12/2017 - dep. 25/01/2018, Marini e altro, Rv. 272050; Sez. 1, n. 36949 del 24/09/2014 - dep. 14/09/2015, Pollidoro e altro, Rv. 265122): il criterio distintivo tra l'omicidio preterintenzionale e l'omicidio volontario risiede, quindi, nel fatto che, nel primo caso, la volontà dell'agente esclude ogni previsione dell'evento morte, mentre, nel secondo, la previsione dell'evento è necessaria e deve essere accertata in concreto, non essendo sufficiente la semplice prevedibilità dello stesso (Sez. 1, n. 4425 del 05/12/2013 - dep. 30/01/2014, Cutrufello e altri, Rv. 259014). Di conseguenza, lo snodo decisivo per la decisione sul punto era costituito dall'individuazione delle cause della caduta della vittima dalle scale del parcheggio, poiché erano state le lesioni conseguenti a tale caduta a provocare la morte della Coviello. Ebbene, come già si è trattato affrontando il ricorso della difesa dell'imputata, i giudici di merito concordano sul fatto che la vittima non fosse scivolata, né avesse perso l'equilibrio, ma fosse stata spinta volontariamente dalla Magistri giù dalle scale, urtando in maniera violentissima con la parte posteriore del cranio sul pianerottolo. La Corte territoriale doveva confrontarsi con le considerazioni della sentenza di primo grado che, dopo avere correttamente ribadito la sussistenza del delitto di omicidio volontario nel caso in cui l'agente, "pur non avendo l'intenzione diretta di provocare la morte della vittima, è in possesso di tutti gli elementi per prevedere il tragico epilogo e, nonostante ciò, agisce ugualmente, accettando il rischio che la sua azione, nei modi in cui è posta in essere, possa avere le tragiche conseguenze verificatesi effettivamente", osservava che, nel caso di specie, sussistevano i presupposti dell'omicidio volontario "atteso che, chiunque abbia uso di ragione e di esperienza media sa benissimo che, scaraventando violentemente dalle scale una persona, di mezza età e già stordita per la frattura dello zigomo e delle ossa nasali, può provocare fratture craniche mortali; nel caso in esame, le modalità brutali con cui l'imputata ha aggredito la Coviello fino a spingerla per le scale (...) dimostrano senza dubbio che la concreta possibilità dell'evento mortale fu ben presente nell'imputata come rischio realisticamente possibile, previsto ed accettato". La Corte territoriale, al contrario, esclude "che l'intento dell'imputata fosse anche solo in via eventuale, quello di cagionare la morte della vittima": frase non del tutto chiara, mostrando il tentativo di comprendere sia l'ipotesi del dolo eventuale che quella del dolo intenzionale; in effetti, nonostante l'art. 43 cod. pen. faccia coincidere delitto doloso e delitto "secondo l'intenzione", nell'omicidio con dolo eventuale la morte è un evento preveduto ed accettato come possibile dall'agente che, nonostante ciò, mette in atto la condotta; non invece un evento direttamente perseguito con l'azione. La mancanza di chiarezza si coglie nel passaggio immediatamente successivo della motivazione: "Le circostanze (...) non lasciano spazio all'ipotesi sostenuta dall'Accusa, secondo cui l'imputata avrebbe deciso di cogliere di sorpresa la vittima sulle scale per ucciderla". Questa considerazione fa "retroagire" l'analisi del dolo al momento in cui l'imputata, avendo visto la Coviello imboccare le scale, aveva deciso di recarsi ella stessa verso le scale e di salirle per incontrarla: al contrario, il dolo deve essere valutato nel momento della condotta, cioè in quello in cui la Magistri pose in atto la condotta di spingere la Coviello giù dalle scale; al contrario è irrilevante che, in un momento precedente, l'imputata avesse già deciso di uccidere la collega o avesse già immaginato di spingerla giù dalle scale: non a caso, il Giudice di primo grado aveva espressamente riconosciuto il dolo d'impeto dell'imputata, rappresentato efficacemente dalla testimonianza dell'automobilista in cerca di parcheggio che aveva visto la Magistri improvvisamente cambiare direzione e dirigersi verso le scale; ma, appunto, anche se in quel momento l'imputata non avesse immaginato l'azione che poi avrebbe compiuto (magari avendo deciso soltanto, senza riflettere, di scontrarsi con la Coviello), ciò non avrebbe inciso sul dolo che nel processo rilevava, quello di chi spinge l'avversario giù dalle scale. Soprattutto, non sussiste il dolo omicidiario soltanto nel caso in cui l'agente vuole uccidere la vittima ("avrebbe deciso di cogliere di sorpresa la vittima sulle scale per ucciderla"), ma anche nel caso in cui, come già osservato, la morte come conseguenza della condotta sia soltanto prevista ed accettata come possibile: cosicché l'osservazione immediatamente successiva ("se la Magistri avesse voluto veramente spingere all'improvviso la vittima" l'avrebbe seguita e colpita alle spalle) è totalmente incongrua rispetto alla motivazione della sentenza di primo grado e, addirittura, ipotizza una premeditazione o una preordinazione della condotta omicidiaria che il Giudice dell'udienza preliminare aveva espressamente escluso. Segue un passaggio motivazionale insieme congetturale e impalpabile: secondo la Corte, infatti, "l'assenza della tromba delle scale esclude il rischio di una caduta con precipitazione nel vuoto (potenzialmente idonea a cagionare la morte"; su questo punto la sentenza dà per acquisito un dato che, in realtà, non era mai stato preso in considerazione: che, cioè, la morte derivasse da una caduta dalla tromba delle scale; l'impossibilità di caduta con precipitazione nel vuoto avrebbe dovuto essere invece valutata alla luce delle dimensioni e della forma delle scale (più o meno strette, più o meno ripide, di forma rotonda o quadrata o rettangolare ecc.) e avrebbe dovuto tenere conto di due fattori: da una parte, la mancata individuazione del punto esatto nel quale le due donne si erano incrociate e dal quale la Magistri aveva spinto la Coviello; dall'altra, le indicazioni peritali che indicavano un unico violentissimo impatto nella parte posteriore del cranio della vittima, che (così come riferito dai testimoni) aveva urtato sul pianerottolo. Non si comprende, quindi, sulla base di quali dati fattuali la sentenza faccia riferimento ad una "caduta da pochi gradini"; è sostanzialmente immotivata, comunque, la considerazione secondo cui vi sarebbero "ampi margini di dubbio circa la reale possibilità di prevedere che la spinta, con caduta da pochi gradini, potesse provocare la morte della vittima": in effetti, è difficile negare una consapevolezza generalizzata del rischio che una caduta dalle scale possa avere effetti disastrosi (Sez. 1, n. 37940 del 24/10/2006 - dep. 17/11/2006, De Cristofaro e altro, Rv. 235427). Infine, le considerazioni finali relative alla condotta tenuta dalla Magistri subito dopo il fatto sono decisamente illogiche, oltre che travisanti il dato probatorio: infatti, non solo i testimoni avevano fornito versioni diverse sulla circostanza che la Magistri tenesse il capo rialzato della Coviello ma, soprattutto, la Corte territoriale pretende illogicamente di dedurre dall'atteggiamento della Magistri uno "stupore" e, ancora più illogicamente, di dedurre da tale presunto "stupore" e dalla mancata fuga (che, in realtà, vi fu poiché la Magistri, che non poteva evitare di incrociare i testimoni, accorsi sia dal basso che dall'alto delle scale, appena possibile si allontanò) l'assenza del dolo eventuale.



Se, quindi, la motivazione della sentenza impugnata sul dolo della Magistri nel momento in cui spinse la Coviello appare nettamente insufficiente e illogica, il vizio denunciato dai ricorrenti sussiste con riferimento alla ricostruzione del fatto nel suo complesso. Si pensi, ad esempio, all'affermazione secondo cui "è certo - in relazione alle lesioni obbiettivate dai Consulenti - che vi fu, tra le due donne, una colluttazione". Tale considerazione - che ribalta la convinzione opposta del Giudice di primo grado - sembra denotare una netta sottovalutazione da parte della Corte territoriale dei dati probatori disponibili e ricavabili dalla sentenza di primo grado: il fatto che l'incrocio sulle scale fosse stato cercato (sia pure in conseguenza di una decisione improvvisa, che la stessa imputata riferisce) dalla Magistri; la brevità del fatto, riferita dai testimoni; l'impossibilità per la Coviello di schiaffeggiare la Magistri, avendo le mani occupate; l'assenza di qualsiasi tipo di lesione sul corpo della Magistri. La considerazione sulla ciocca dei capelli rimasta in mano alla Coviello risulta irrilevante per valutare se vi fosse stata una colluttazione mentre l'attribuzione della causa dei lividi ai polsi ad un "primo contatto mosso dalla vittima" è sostanzialmente incomprensibile. Quanto, invece, alla frattura delle ossa nasali e dello zigomo riportata dalla vittima e attribuita dal G.U.P. ad un forte pugno inferto dalla Magistri alla Coviello subito dopo averla incrociata, la sentenza non esclude, invece, che sia stata conseguenza dell'impatto con i gradini delle scale, durante il ruzzolamento; che, cioè, la frattura si fosse prodotta dopo che la Magistri aveva spinto la Coviello. A leggere la motivazione, sembra trattarsi di ipotesi alternativa basata su una congettura e che appare totalmente sganciata dalle risultanze probatorie emergenti dalle sentenze: i testimoni avevano sentito, subito dopo l'ingresso della Magistri nel vano scale, il rumore di colpi sordi e successivamente l'urlo prolungato della Coviello (accreditando una successione cronologica nella quale la Magistri aveva dapprima colpito la Coviello con il pugno e poi l'aveva spinta); inoltre, la CT indicava una fonte diversa delle lesioni,' ritenendo la frattura compatibile con la mano posta a pugno, mentre non vi erano tracce di impatto del viso sugli scalini (né sul viso, né sugli scalini). Infine, quanto all'alternativa tra precipitazione e ruzzolamento, la sentenza sceglie la seconda ipotesi ("a seguito della spinta, la vittima rotola per le scale battendo la testa e procurandosi lesioni cranio encefaliche"); sostiene che "l'ipotesi della caduta per precipitazione deve ritenersi esclusa in quanto irrealizzabile" ed annota, ancora, che "è inverosimile che l'imputata sia riuscita a sollevare per i polsi la collega e a spingerla con una propulsione tale da non farla entrare in contatto con i gradini della scala". Per tali affermazioni sembrano del tutto tralasciate le risultanze dell'autopsia, che aveva dimostrato che il cranio aveva avuto un solo urto con una superficie ampia (quella del pianerottolo) e che il corpo della vittima non presentava alcun segno dell'impatto con i gradini (né vi erano segni sui gradini): la Corte non sembra prendere in considerazione l'eventualità che il ruzzolamento producesse lesioni minori e lividi sulle gambe e sul corpo, tenuto conto che la vittima aveva le mani occupate e, quindi, non si riparava. La sentenza di primo grado, comunque, non affermava affatto che la Magistri (la cui forza, comunque, emergeva dagli effetti devastanti del pugno) avesse sollevato la vittima per i polsi prima di spingerla nel vuoto. In definitiva, la sentenza deve essere annullata con rinvio ad altra Sezione della Corte di assise di appello di Roma, che riesaminerà il fatto nel suo complesso, valutando tutte le risultanze probatorie disponibili e confrontandosi con le considerazioni svolte nella sentenza di primo grado, adottando una decisione adeguatamente motivata.



 Analoga decisione dev& essere adottata con riferimento alla pronuncia assolutoria per il delitto di cui all'art. 612 bis cod. pen.. La Corte territoriale contrappone alle dichiarazioni valorizzate dalla sentenza di primo grado altre ritenute "di segno opposto", dalle quali risulterebbe che "l'imputata aveva espresso, nell'ambito della propria cerchia affettiva, sensazioni sostanzialmente analoghe (a quelle che manifestava la Coviello) da lei ricondotte agli screzi continui con la vittima". Preso, quindi, atto che le dichiarazioni dei familiari delle due donne sostanzialmente si "annullavano" a vicenda, la Corte territoriale ha ritenuto di decidere esclusivamente sulla base di quelle dei colleghi delle due donne, giungendo a ritenere un quadro di "forte, reciproca ostilità, connotata da epiteti e da continui battibecchi", da cui era derivato, per entrambe, "uno stato di esasperazione tale che entrambe si attivavano per lasciare l'ufficio in cui lavoravano". Insomma, una reciprocità che, in mancanza di ingiustificata predominanza di uno dei contendenti, per la giurisprudenza di legittimità esclude il reato contestato (Sez. 3, n. 45648 del 23/05/2013 - dep. 14/11/2013, U., Rv. 257288). A ben vedere, nonostante l'amplissima indagine svolta sul tema dei rapporti tra le due donne, che si evince dal numero dei testimoni escussi su questo argomento, la decisione della Corte territoriale si basa sulle affermazioni di tre testimoni - Marco Diamanti, Paolo Della Bella e Pietro Vastano - che avevano "condiviso con Magistri e Coviello il periodo individuato dall'Accusa nel capo di imputazione sub B"; mentre il secondo e il terzo avevano fornito notizie sostanzialmente irrilevanti, il Direttore dell'Ufficio Postale di Sperlonga aveva confermato i litigi quotidiani tra le colleghe. Questa restrizione della fonte conoscitiva è conseguenza di un errato metodo di valutazione delle prove dichiarative da parte del giudice di appello: il fatto che esistano testimonianze "favorevoli" ad una persona ed altre "favorevoli" all'altra non consente al giudice di annullare la portata probatoria di entrambe, sulla considerazione del rapporto di parentela con l'una o con l'altra; è necessario, invece, vagliare l'attendibilità dei testimoni e adottare una decisione motivata sulla base delle testimonianze ritenute attendibili e rappresentative di fatti concreti. Ciò non è avvenuto, atteso che - in sostanza - i "parenti" delle due donne sono stati tutti compresi in un unico (implicito) giudizio di inattendibilità e cancellati dal quadro probatorio. Non basta: la Corte territoriale ha "cancellato" dal quadro probatorio anche testimonianze di persone che non erano parenti dell'una o dell'altra: Saviani Silvia, Coccoluto Patrizia e Talano Giuseppina (pagg. 7 e 8 sentenza di primo grado), nonché Simeone Giacomo (colui che aveva assistito al diverbio avvenuto poco prima dell'omicidio, al termine del quale aveva notato la Coviello con le lacrime agli occhi); la testimonianza di Notarianni appare valutata parzialmente (il contenuto delle sue dichiarazioni riportato nella sentenza di primo grado è differente rispetto a quello citato in quella di appello); l'opuscolo offensivo fatto trovare alla Coviello (su di esso è stata esperita anche una perizia grafologica, pag. 12 sentenza di primo grado) non è stato valutato e, infine, non è stato nemmeno preso in considerazione l'episodio riferito dalla Coviello alla Talano (nell'ottobre 2015 la Magistri avrebbe fatto scendere alla Coviello le scale del parcheggio - proprio quelle dove si sarebbe svolto l'episodio mortale - a forza di spintoni, ella era scappata ma la Magistri l'aveva raggiunta di nuovo e le aveva detto, con tono minaccioso, che era inutile che scappasse e che ancora non sapeva cosa le doveva capitare). In definitiva: la valutazione di "reciprocità" delle condotte di Coviello e Magistri è espressa sulla base di una considerazione insufficiente, parziale e travisata delle fonti di prova. Si impone, pertanto, una nuova più adeguata analisi e una decisione adeguatamente motivata.



Deve, invece, essere respinto il terzo motivo di ricorso del Procuratore Generale, concernente la conferma del riconoscimento delle attenuanti generiche all'imputata: la motivazione della sentenza appare adeguata e conforme ai parametri pretesi dalla giurisprudenza di legittimità. Si deve, infine, rimarcare che l'esclusione dell'aggravante dei futili motivi da parte della Corte territoriale (pag. 21 sentenza di appello) non è stata oggetto di ricorso per cassazione del Procuratore Generale ed è, pertanto, irrevocabile. L'esito del giudizio impone di rinviare la liquidazione delle spese a favore delle parti civili alla decisione definitiva. 



Annulla senza rinvio la sentenza impugnata limitatamente alla dichiarata inammissibilità dell'appello incidentale dellff Parta civili (avv. Lucchetti). Annulla la sentenza impugnata con rinvio ad altra Sezione della Corte di assise di appello di Roma limitatamente: alla qualificazione del fatto di cui al capo A, ai sensi dell'art. 584 cod. pen