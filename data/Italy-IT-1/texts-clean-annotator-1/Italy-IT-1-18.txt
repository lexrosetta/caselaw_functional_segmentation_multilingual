



 Con la sentenza impugnata la Corte di appello di Torino, investita dell'impugnazione proposta dal pubblico ministero e dalle parti civili, ha confermato l'assoluzione di Ferrero Merlino Luca e Ferrero Merlino Umberto dai reati di minaccia (capi A e 3), esercizio arbitrario delle proprie ragioni (capo B), violenza privata (capo C), danneggiamento (capo D), interferenze illecite nella vita privata (capi E e I) e di atti persecutori (capo K), commessi in danno dei condomini Lavazza Marco Emilio e Meloni Salvatore, costituiti parte civile. 1.1 La sentenza di primo grado si fondava sulla ritenuta inattendibilità delle deposizioni rese dalle parti civili costituite persone offese, perché o generiche, o contraddittorie, o dettate da supposizioni e suggestioni o riferite a fatti indistinti di difficile collocazione temporale. 1.2 La Corte di appello ha ritenuto condivisibili le valutazioni espresse dal Tribunale, esprimendo, a sua volta, un giudizio negativo sulla affidabilità delle deposizioni di Lavazza, Meloni e De Bernardi (moglie di Meloni non costituita parte civile): «leggendo attentamente le trascrizioni delle deposizioni dagli stessi rese a dibattimento, salta innanzitutto agli occhi la genericità e vaghezza delle loro narrazioni che si sono sostanziate in un racconto prevalentemente spontaneo f.. .1 ricco di supposizioni [..1 privo di riferimenti temporali e circostanziali» (pagg. 21 e 22 sentenza impugnata).



 Avverso la pronuncia ricorrono il Procuratore generale presso la Corte di appello di Torino e le parti civili.



 Il Procuratore generale deduce, con un unico motivo, la violazione dell'art. 603, comma 3-bis cod. proc. pen. Secondo il ricorrente, nel caso di appello del pubblico ministero contro una sentenza di proscioglimento per motivi attinenti alla valutazione della prova dichiarativa, la norma citata pone a carico del giudice di appello, senza distinzioni e senza margini di discrezionalità, l'obbligo di disporre la rinnovazione dell'istruzione dibattimentale. Attraverso l'art. 603, comma 3-bis cod. proc. pen. il legislatore avrebbe operato una specifica scelta nel senso di imporre, nel caso indicato, sempre la rinnovazione dell'istruzione, così discostandosi dalla giurisprudenza che, prima della novella, aveva ritenuto necessaria la rinnovazione soltanto nel caso di riforma in appello della pronuncia assolutoria e non anche nel caso di conferma.Sostiene il ricorrente che: «ad opinare diversamente si priverebbe la pubblica accusa anche della possibilità di dettare a verbale le conclusioni (artt.602, comma 4 - 523 cpp), chiedendo l'accoglimento dell'impugnazione del P.M. Infatti se venisse aperta la discussione, senza che si fosse provveduto alla rinnovazione, il PG in udienza non potrebbe che concludere se non insistendo che sia rinnovata l'istruttoria dibattimentale, non potendo chiedere la condanna dell'imputato, se non a costo di fare uno strafalcione giuridico». La Corte di appello ha omesso di provvedere alla rinnovazione, richiamando principi sanciti da un orientamento giurisprudenziale formatosi ante novella e superato dal tenore testuale della nuova norma, così incorrendo nella denunciata violazione di legge processuale.



 Salvatore Meloni articola due motivi. Con il primo motivo denuncia vizio di violazione di legge, in relazione all'art. 603, comma 3- bis cod. proc. pen. La censura è proposta in termini analoghi a quelli della parte pubblica. Il ricorrente individua, tra l'altro, un decisivo profilo di contrarietà della decisione impugnata rispetto alla ratio della novella che mira a porre il testimone che accusa al diretto cospetto del giudice chiamato a pronunciarsi sulla richiesta di riforma della sentenza di assoluzione. L'inosservanza dell'obbligo di legge avrebbe privato la parte offesa del suo diritto ad essere direttamente esaminata dal giudice di appello, in spregio ai principi di oralità e immediatezza. Ad opinare diversamente si accrediterebbe una tesi che postula una inammissibile anticipazione del giudizio, poiché solo ove la Corte di appello proceda alla rinnovazione può modificare la sentenza assolutoria, decretandone, in caso contrario, la conferma.  Con il secondo motivo denuncia violazione di legge e vizio di motivazione in ordine alla attendibilità delle prove dichiarative e alla valutazione dei presupposti dei reati di cui ai capi K) e I). La Corte di appello avrebbe trascurato di esaminare la deposizione della teste Valeria De Bernardi, che, non essendo costituita parte civile, aveva reso dichiarazioni scevre da interesse e dunque suscettibili di sostenere, anche da sole, una pronuncia di condanna. In particolare la testimonianza della De Bernardi avrebbe consentito di chiarire e risolvere i dubbi sollevati dalla Corte distrettuale in punto di collocazione temporale dei fatti, che la testimone qualifica come caratterizzanti la sua vita quotidiana.Mentre, ai fini della attribuzione delle condotte all'uno o all'altro imputato, è stato ignorato l'istituto del concorso nel reato. La Corte di appello si è limitata all'esame parcellizzato delle singole condotte elencate a titolo esemplificativo nel capo K) della imputazione, in evidente contrasto con la natura stessa del reato di atti persecutori "fattispecie che può notoriamente realizzarsi anche attraverso condotte che, analizzate singolarmente possono non superare la soglia di rilevanza penale, ma che, nel loro complesso, e proprio in forza della loro ripetizione nel tempo e nella loro incidenza sulla altrui vita privata tale da generare uno stato d'ansia o timore per la propria incolumità, divengono penalmente rilevanti" ai sensi dall'art. 612-bis cod. pen..



 Marco Emilio Lavazza si affida a tre motivi.  Con i primi due motivi coltiva la medesima questione sulla violazione dell'art. 603, comma 3-bis cod. proc. pen. in sintonia con le altre parti, rilevando anche un vizio di motivazione del provvedimento impugnato in punto di diniego della rinnovazione dell'istruzione.  Con il terzo motivo denuncia vizio di motivazione sul profilo della attendibilità delle dichiarazioni rese dalle parti civili, inosservanza ed erronea applicazione della legge penale in relazione all'art. 612-bis cod. pen.  La Corte di appello avrebbe totalmente omesso di considerare le deposizioni rese dai testimoni indicati dal pubblico ministero e dalle parti civili. Le deposizioni degli amministratori di condominio avallano in modo preciso il clima di minaccia, molestia e disturbo vissuto da Lavazza e Meloni, il teste Tabacchi, ex proprietario dell'alloggio acquistato dalla parte civile ha riferito delle molestie subite ad opera degli imputati manifestatesi in condotte identiche a quelle riferite dalle odierne parti civili. L'unica testimonianza evocata in sentenza è quella resa dal geom. Monticelli, che tuttavia viene travisata. Numerosi sarebbero pertanto i "riscontri esterni" che avvalorerebbero le accuse delle parti civili, di cui il giudice di merito avrebbe dovuto tenere conto prima di esaminare la tenuta intrinseca del dichiarato delle predette parti.  D ricorrente lamenta inoltre l'erronea applicazione dell'art. 612-bis cod pen. per ragioni analoghe a quelle dedotte nel ricorso dell'altra parte civile: la Corte di appello, frammentando i singoli episodi ed evitando di valutarli nella loro portata complessiva, non avrebbe colto l'essenza del reato di atti persecutori, che può essere integrato anche da due sole condotte purché sia realizzato uno degli eventi tipici previsti dall'art. 612-bis cod. pen.



 I ricorsi sono infondati.



 La violazione dell'art. 603, comma 3-bis cod. proc. pen. Il motivo, comune a tutte le parti, è infondato.  Sulla questione si registra già un primo intervento della Corte di cassazione che ha stabilito il principio per cui: «L'appello proposto dal pubblico ministero avverso una decisione assolutoria, anche laddove sia incentrato sulla contestazione della valutazione di una prova dichiarativa compiuta dal giudice di primo grado, non comporta, ai sensi dell'art. 603, comma 3-bis, cod. proc. pen., l'automatico obbligo del giudice d'appello di procedere alla riassunzione della prova dichiarativa, dovendo questi previamente verificare, dopo aver consentito il contraddittorio delle parti, non necessariamente "in limine litis", ma anche all'esito della discussione: a) l'ammissibilità dei motivi d'appello, secondo i criteri indicati dall'art. 581 cod. proc. pen.; b) la decisività delle prove, eventualmente indicate dall'appellante; c) la necessità della loro rinnovazione mirata, nella prospettiva della riforma in senso peggiorativo della decisione assolutoria» (Sez. 5, n. 19730 del 16/04/2019, P., Rv. 275997).  Tale orientamento, che il collegio intende recepire e ribadire, conduce a naturale conseguenza le linee interpretative alle quali, dopo gli interventi delle Sezioni Unite e della Corte Edu, si è ispirato il legislatore nazionale. Occorre muovere da due punti ineludibili: - l'orizzonte di riferimento dell'art. 603, comma 3-bis cod. proc. pen. è quello relativo alla modalità processuale con la quale si deve garantire il diritto di difesa e di contraddittorio laddove l'imputato - assolto in primo grado sulla base di una prova dichiarativa ritenuta decisiva - sia condannato in appello, su impugnazione del pubblico ministero, sulla base del medesimo materiale probatorio; - diversamente da quanto sostenuto dal Pubblico ministero ricorrente, la disposizione dell'art. 603, comma 3-bis cod. proc. pen. non smentisce la giurisprudenza precedente ma, al contrario, costituisce l'approdo normativo di una elaborata ermeneusi che, muovendo dal principio della "motivazione rafforzata" prospettato dalle Sezioni Unite Andreotti (n. 45276 del 30/10/2003) e Mannino (n. 33748 del 12/07/2005) sulla base dell'interpretazione evolutiva del diritto interno, transitando quindi a quello delle Sezioni Unite Dasgupta (n. 27620 del 28/04/2016) e Patalano (n. 18620 del 19/01/2017) basato sul diritto comunitario, è stata positivizzata in una norma di legge che ha recepito il consolidato insegnamento della Corte EDU nella sentenza Dan c. Moldavia.  L'affermazione trova conferma nelle battute di esordio della sentenza pronunciata, dopo la riforma, dalle Sezioni Unite Pavan (n. 14426 del 28/01/2019), di cui si trascrivono di seguito alcuni brani: - «Il dato processuale dal quale partire per una corretta impostazione della problematica, è che, nella suddetta fattispecie (riforma in appello della sentenza di assoluzione), si verifica una situazione di ontologica contraddittorietà della decisione sulla colpevolezza dell'imputato, derivante da due sentenze dal contenuto antitetico pur essendo entrambe fondate sulle medesime prove»; - al riguardo la Corte Edu, nella sentenza Dan c/Moldavia, aveva individuato un vulnus al principio del giusto processo consistente nella violazione del principio di oralità ed immediatezza, il solo che può consentire al giudice di valutare direttamente e correttamente una prova dichiarativa: «di conseguenza, ove il giudice di appello intenda riformare in peius una sentenza di assoluzione, deve attivare il contraddittorio e sentire nuovamente i testi al fine di dissipare i dubbi sorti su quelle dichiarazioni (sempre che, ovviamente, siano rilevanti ai fini del giudizio), non potendo rivalutarle, in contrasto con la valutazione datane dal primo giudice, solo sulla base di quanto risulti verbalizzato»; - vi hanno posto rimedio le Sezioni Unite Dasgupta e Patalano (n. 27620 del 28/04/2016 e n. 18620 del 19/01/2017) che, in linea con il suddetto principio di diritto, dopo avere fatto propria la motivazione della Corte EDU, in merito ai principi di "contraddittorio", "oralità" ed "immediatezza" e valorizzando altresì, da una parte, il principio della motivazione rafforzata e, dall'altra, quello dell'al di là di ogni ragionevole dubbio", hanno concluso affermando che: «il giudice di appello, investito dalla impugnazione del pubblico ministero che si dolga dell'esito assolutorio di primo grado adducendo una erronea valutazione sulla concludenza delle prove dichiarative, non può riformare la sentenza impugnata nel senso dell'affermazione della responsabilità penale dell'imputato senza avere proceduto, anche d'ufficio, a norma dell'art. 603 c.p.p., comma 3, a rinnovare l'istruzione dibattimentale attraverso l'esame dei soggetti che abbiano reso dichiarazioni sui fatti del processo, ritenute decisive ai fini del giudizio assolutorio di primo grado»; - «sulla suddetta problematica è intervenuto il legislatore che, con l'art. 1 comma 58 della legge n. 103 del 23/06/2017 ha, con decorrenza dal 03/08/2017, introdotto all'art. 603 cod. proc. pen, il comma 3-bis a norma del quale «Nel caso di appello del pubblico ministero contro una sentenza di proscioglimento per motivi attinenti alla valutazione della prova dichiarativa, il giudice dispone la rinnovazione dell'istruzione dibattimentale». Dalla lettura sia dei lavori parlamentari che della Relazione governativa, si desume, in modo pacifico, che il legislatore ha inteso recepire, normandolo, il consolidato principio di diritto enunciato dalla Corte EDU con la sentenza Dan c. Moldavia alla quale fecero seguito le citate Sezioni Unite Dasgupta e Patalano»; - la nuova regola dettata dall'art. 603, comma 3-bis, cod. proc. pen. «era stata "anticipata", a livello interpretativo, dalle sentenze Dasgupta e Patalano». Solo in questo quadro può darsi corretta interpretazione all'intervento del legislatore che, con l'art. 603, comma 3-bis, cod. proc. pen., ha sì introdotto una nuova ipotesi di ammissione d'ufficio delle prove (art. 190, comma 2, cod. proc. pen.), ma l'ha disciplinata limitando l'obbligo ("dispone") di rinnovazione dell'istruttoria alle seguenti condizioni: «a) che il soggetto impugnante sia il pubblico ministero (non, quindi, la parte civile); b) che oggetto dell'impugnazione sia una sentenza di assoluzione che il giudice di appello riformi in peius (e non viceversa, cfr. Sez. U. n. 14800 del 21/12/2017, dep. 2018, Troise); c) che i motivi di appello siano "attinenti alla valutazione della prova dichiarativa"»; (così Sezioni Unite n. 14426, Pavan, del 28/01/2019, in motivazione).  In sostanza l'operatività dell'art. 603, comma 3-bis, cod. proc. pen. postula due condizioni: - occorre una "riforma" in appello. - la riforma deve essere nel senso della condanna. Dunque la norma in commento non trova applicazione: - nel caso di "doppia conforme" di condanna o di assoluzione, che ricorre quando, come nella specie, la sentenza di appello, nella sua struttura argomentativa, si salda con quella di primo grado sia attraverso ripetuti richiami a quest'ultima sia adottando gli stessi criteri utilizzati nella valutazione delle prove. In tale ipotesi difetta ictu oculi il presupposto della "riforma" in appello della sentenza di primo grado; - nel caso (che qui non rileva) di riforma dalla condanna alla assoluzione, poiché «il ribaltamento in senso assolutorio del giudizio di condanna, operato dal giudice di appello pur senza procedere alla rinnovazione dell'istruzione dibattimentale, è perfettamente in linea con il principio della presunzione di innocenza, presidiata dai criteri di giudizio di cui all'art. 533 cod. proc. pen.» (Sez. U. n. 14800 del 21/12/2017, dep. 2018, Troise).Con l'ulteriore precisazione che mentre nella seconda ipotesi rimane comunque fermo il principio della motivazione rafforzata - che impone al giudice d'appello di strutturare la motivazione della decisione assolutoria in modo rigoroso, dando puntuale ragione delle difformi conclusioni assunte (cfr. Sez. U. n. 14800 del 21/12/2017, dep. 2018, Troise) - il medesimo principio non opera per la cd. "doppia conforme" governata dalla opposta regola secondo cui le due sentenze possono essere lette congiuntamente costituendo un unico complessivo corpo decisionale.  Una tale conclusione non collide con i principi di oralità e immediatezza evocati dai ricorrenti.  Invero il principio di immediatezza, privo di garanzia costituzionale autonoma, costituisce fondamentale ma non indispensabile carattere del contraddittorio, modulabile dal legislatore sulla base dell'incidenza dell'oltre ogni ragionevole dubbio sulla decisione da assumere, sicché esso diviene recessivo là dove detto canone non venga in questione (Sez. U, n. 14800 del 21/12/2017, 2018, Troise, Rv. 272431). La massima delle Sezioni Unite Troise appena citata rappresenta il precipitato di una elaborata trama argomentativa che si snoda attraverso i seguenti passaggi: - la condanna «presuppone la certezza della colpevolezza, mentre l'assoluzione non presuppone la certezza dell'innocenza ma la mera non certezza della colpevolezza»; - «nella valutazione degli elementi di prova, dunque, è lo stretto collegamento fra la regola del "ragionevole dubbio" e il principio costituzionale della presunzione di innocenza ad imporre al giudice d'appello il rispetto di un più elevato standard argomentativo per la riforma di una sentenza assolutoria»; - «la garanzia della rinnovazione istruttoria, al contempo, interviene per controbilanciare il rischio di una prima condanna in appello»; - «la garanzia costituzionale del principio della presunzione di innocenza costituisce, a sua volta, il sostrato valoriale del canone di giudizio dell'oltre ogni ragionevole dubbio, cui sono strettamente funzionali sia la percezione diretta della prova dichiarativa nel contraddittorio delle parti, sia il principio d'immediatezza nella sua acquisizione»; - «presunzione di innocenza e ragionevole dubbio impongono soglie probatorie asimmetriche in relazione alla diversa tipologia dell'epilogo decisorio: la certezza della colpevolezza per la condanna, il dubbio processualmente plausibile per l'assoluzione»;- «l'applicazione della regola dell'immediatezza nell'assunzione di prove dichiarative decisive si impone unicamente in caso di sovvertimento della sentenza assolutoria, poiché è solo tale esito decisorio che conferma la presunzione di innocenza e rafforza il peso del ragionevole dubbio - operante solo pro reo e non per le altre parti del processo - sulla valenza delle prove dichiarative.  Se tutto ciò vale nel caso di riforma in melius della sentenza di condanna, tanto più varrà nella ipotesi di conferma della sentenza di assoluzione. Le ulteriori considerazioni prospettate dai ricorrenti a sostegno della opposta tesi, si appuntano su profili pratici che paiono irrilevanti nell'esegesi della norma. Come già affermato dalle Sezioni Unite Dasgupta: - la decisione in ordine alla rinnovazione istruttoria, ad effetto dell'apprezzamento compiuto circa la decisività delle prove dichiarative selezionate rispetto all'alternativa condanna/assoluzione, non deve avvenire necessariamente in limine litis, ben potendo aver luogo anche successivamente; - nulla esclude che: «Le deduzioni dell'appellante, a prima vista valutate infondate o non aderenti al contenuto delle prove dichiarative, possano ricevere un diverso apprezzamento in camera di consiglio; con la conseguenza che il collegio, in tal caso, non potrà pervenire a sentenza, dovendo riaprire l'udienza (come in ogni caso in cui il giudice ritenga indispensabile una integrazione probatoria), invitando le parti a interloquire circa la prospettiva di una rinnovazione dell'istruzione dibattimentale ex art. 603 cod.proc.pen. e pronunciando ordinanza solo all'esito di tale interlocuzione». L'ordinanza, eventualmente assunta in limine litis, di rigetto delle istanze istruttorie del Pubblico ministero è, come tutte le ordinanze istruttorie, modificabile e revocabile, essa è suscettibile di revisione anche dopo che il collegio si sia ritirato in camera di consiglio per la decisione del processo. La fase preliminare di interlocuzione sulla richiesta di rinnovazione può mancare; in quel caso le parti presenteranno le loro conclusioni sia sulle istanze istruttorie sia sul merito del processo; il collegio, ritiratosi in camera di consiglio, potrà rientrare in udienza e dare lettura della sentenza deliberata o della ordinanza di riapertura dell'istruttoria. Ciò chiarito, risulta evidente vuoi l'assenza di un vulnus nei diritti della parte pubblica di rassegnare le proprie conclusioni, vuoi la lamentata anticipazione di giudizio nel caso di rigetto "preliminare" delle istanze istruttorie.  Pertanto va ribadito il principio alla stregua del quale, nel caso di appello del Pubblico ministero contro una sentenza di proscioglimento per motivi attinenti alla valutazione della prova dichiarativa, l'obbligo di disporre la rinnovazione dell'istruzione stabilito dall'art. 603, comma 3-bis cod. proc. pen. grava sul giudice di appello soltanto nel caso di riforma in peius della sentenza di primo grado; non anche nel caso di conferma della pronuncia liberatoria.  La decisione della Corte di appello di non disporre la rinnovazione dell'istruttoria è conforme ai principi sopra indicati e non merita censura. La Corte distrettuale non ha riformato, ma ha confermato la sentenza di assoluzione, peraltro sulla base di una valutazione della prova dichiarativa del tutto conforme a quella espressa dal Tribunale.



 Gli ulteriori motivi coltivati con i ricorsi delle parti civili non riescono ad accedere al perimetro del giudizio di legittimità.  Essi ripropongono, senza sostanziali elementi di novità, le censure di gravame e sollecitano una rivalutazione di merito preclusa in sede di legittimità; infatti, pur essendo formalmente riferiti a vizi riconducibili alle categorie della violazione di legge e del vizio di motivazione, ai sensi dell'art. 606 cod. proc. pen. sono in realtà diretti a richiedere alla Corte di legittimità una interferenza sul merito delle valutazioni effettuate dalla Corte distrettuale. Il sindacato di legittimità, però, è circoscritto alla verifica sulla completezza e sulla correttezza della motivazione di una sentenza, e non può esondare dai limiti cognitivi sanciti dagli artt. 606 e 609 cod. proc. pen. mediante una rinnovata valutazione delle risultanze acquisite, da contrapporre a quella fornita dal giudice di merito. Esula, pertanto, dai poteri della Corte di cassazione quello di una "rilettura" degli elementi di fatto posti a fondamento della decisione, la cui valutazione è, in via esclusiva, riservata al giudice di merito, senza che possa integrare il vizio di legittimità la mera prospettazione di una diversa, e per il ricorrente più adeguata, valutazione delle risultanze processuali (Sez. U, n. 6402 del 30/04/1997, Dessimone, Rv. 207944).  Tutte le questioni sollevate nei ricorsi delle parti civili trovano adeguata risposta nell'apparato giustificativo della cd. "doppia conforme" di assoluzione. La sentenza impugnata espone un compendio motivazionale congruo e lineare che, saldandosi con quello di primo grado, analizza in maniera puntuale e accurata le fonti di prova sia nella loro valenza generale, confutando i contrari assunti degli appellanti (pagg. 21-25) sia con specifico riferimento ai singoli capi di imputazione (pagg. 26-37), per poi giungere alla conclusione che non risultano dimostrate, con il necessario margine di sicurezza, le condotte oggetto di addebito.In sintesi non solo le dichiarazioni delle parti civili, ma anche quelle di Valeria De Bernardi, moglie del Meloni, vengono ritenute inidonee a fondare un giudizio di colpevolezza avuto riguardo a: genericità e vaghezza delle narrazioni; espressione di supposizioni e illazioni; assenza di utili riferimenti temporali e circostanziali. Ne risulta un panorama opaco, che non consente di individuare le singole condotte secondo coordinate spazio - temporali, di ricondurle a un autore specifico, di valutarne la consistenza e l'effettiva portata. I ricorrenti denunciano il vizio di motivazione sotto un profilo riconducibile, in astratto, alla categoria del cd. "travisamento della prova" che consiste non già nell'errata interpretazione della prova, ma nella palese difformità tra i risultati obiettivamente derivanti dall'assunzione della prova e quelli che il giudice di merito ne abbia tratto, compiendo un errore idoneo a inficiare la tenuta dell'intero ragionamento probatorio e rendendo conseguentemente illogica la motivazione. Non risultano rispettati, però, i rigorosi limiti dettati dalla Corte di cassazione: «In tema di ricorso per cassazione, ai fini dell'osservanza del principio di specificità, è necessario che il motivo proposto contenga la compiuta rappresentazione e dimostrazione di un'evidenza - pretermessa o infedelmente rappresentata dal giudicante - di per sé dotata di univoca, oggettiva ed immediata valenza esplicativa, in quanto in grado di disarticolare il costrutto argomentativo del provvedimento impugnato per l'intrinseca incompatibilità degli enunciati» (Sez. 1, n. 54281 del 05/07/2017, Tallarico, Rv. 272492; Sez. 4, n. 14732 del 01/03/2011, Molinario, Rv. 250133): ciò tanto più perché: «ai fini della configurabilità del vizio di travisamento della prova dichiarativa è necessario che la relativa deduzione abbia un oggetto definito e inopinabile, tale da evidenziare la palese e non controvertibile difformità tra il senso intrinseco della dichiarazione e quello tratto dal giudice, con conseguente esclusione della rilevanza di presunti errori da questi commessi nella valutazione del significato probatorio della dichiarazione medesima» (Sez. 5, n. 8188 del 04/12/2017, dep. 2018, Grancini, Rv. 272406; Sez. 5, n. 9338 del 12/12/201, dep. 2013, Maggio, Rv. 255087; Sez. 4, n. 15556 del 12/02/2008, Trisonno, Rv. 239533). La pretesa delle parti civili di indurre la Corte di cassazione a rivalutare il materiale probatorio conclama la petizione di un sindacato sul significato e la valenza delle dichiarazioni testimoniali, radicalmente precluso al giudice di legittimità.  Il vizio di inammissibilità si ripercuote anche questioni giuridiche concernenti il delitto di atti persecutori, poiché esse sottendono una ricostruzione dei fatti diversa da quella operata dai giudici di merito nelle sentenze di assoluzione pronunciate, in senso conforme, nel doppio grado di giudizio di merito.  La fattispecie di cui all'art. 612-bis cod. pen. tipicizza l'azione dell'agente che deve consistere in "condotte reiterate di molestia o minaccia": - «La condotta di minaccia oltre ad essere elemento costitutivo di diversi reati è oggetto della specifica incriminazione di cui all'art. 612 cod. pen. e, nella tradizionale e consolidata interpretazione che ne è data, in piena adesione al significato che il termine assume nel linguaggio comune, essa consiste nella prospettazione di un male futuro»; - «Molestare significa, invece, sempre secondo il senso comune, alterare in modo fastidioso o importuno l'equilibrio psichico di una persona normale. E questo è sostanzialmente il significato evocato dall'art. 660 cod. pen., in cui viene fatto riferimento alla molestia per definire il risultato di una condotta»; - «Con lo speciale reato di cui all'art. 612-bis cod. pen. il legislatore ha ulteriormente connotato le condotte di minaccia e molestia, richiedendo che le stesse siano realizzate in modo reiterato e idoneo a cagionare almeno uno degli eventi indicati nel testo normativo» (Corte Cost. n. 172 del 2014).  Nel caso in esame i giudici di merito hanno escluso la sussistenza di condotte di molestia o minaccia ascrivibili agli imputati (pagg. 30-37 sentenza impugnata). Ne consegue che, secondo la ricostruzione della sentenza impugnata difettano le fondamenta "minime" della condotta tipica, posto che il delitto previsto dell'art. 612-bis cod. pen. presuppone, anzitutto, la necessaria reiterazione dei comportamenti descritti dalla norma incriminatrice e il loro effettivo inserimento nella sequenza causale che porta alla determinazione dell'evento.

 Gli argomenti svolti conducono al rigetto dei ricorsi e alla condanna delle parti civili al pagamento delle spese processuali.

Rigetta i ricorsi e condanna le parti civili ricorrenti al pagamento delle spese processuali.
