



Sąd Najwyższy w sprawie z odwołania Ali K. od decyzji Zakładu Ubezpieczeń Społecznych Oddziału w K. o ubezpieczenie społeczne, na posiedzeniu niejawnym w Izbie Pracy, Ubezpieczeń Społecznych i Spraw Publicznych w dniu 6 czerwca 2012 r., na skutek skargi kasacyjnej ubezpieczonego od wyroku Sądu Apelacyjnego w S. z dnia 13 lipca 2011 r., 
 1) odmawia przyjęcia skargi kasacyjnej do rozpoznania
 2) zasądza od odwołującego się Ali K. na rzecz Zakładu Ubezpieczeń Społecznych - Oddziału w K. kwotę 120 zł (sto dwadzieścia) tytułem zwrotu kosztów postępowania kasacyjnego.



Wyrokiem z dnia 13 lipca 2011 r. Sąd Apelacyjny w S. na podstawie art. 385 KPC oddalił apelację ubezpieczonego Aliego K. od wyroku Sądu Okręgowego - Sądu Pracy i Ubezpieczeń Społecznych w K. z dnia 22 lutego 2011 r. oddalającego odwołanie ubezpieczonego od decyzji Zakładu Ubezpieczeń Społecznych Oddziału w K. z dnia 20 kwietnia 2010 r., stwierdzającej obowiązek podlegania ubezpieczonego ubezpieczeniom emerytalnemu, rentowym i wypadkowemu w okresie od 1 stycznia 1999 r. do 31 grudnia 2001 r.
 Wyrok Sądu Apelacyjnego ubezpieczony zaskarżył skargą kasacyjną. Skargę oparto na obydwu podstawach określonych w art. 3983 § 1 pkt 1 i 2 KPC. 
 We wniosku o przyjęcie skargi kasacyjnej do rozpoznania wskazano, że w sprawie występuje istotne zagadnienie prawne oraz, że skarga kasacyjna jest oczywiście uzasadniona. 
 Istotne zagadnienie prawne sprawy sprowadza się do kwestii zbiegu tytułów do ubezpieczenia społecznego w różnych państwach, w tym Unii Europejskiej lub stowarzyszonych z Unia Europejską oraz wpływu zatrudnienia skarżącego w latach 1999 - 2001 u tureckiego pracodawcy i ubezpieczenia skarżącego w tureckim systemie ubezpieczeń społecznych na objęcie polskim systemem ubezpieczeń społecznych. Wskazano, że: „Zagadnienie zbiegu tytułów do ubezpieczenia społecznego w różnych państwach i systemach ubezpieczeń społecznych różnych państw oraz skutki prawne objęcia ubezpieczeniami społecznymi z tytułu zatrudnienia w systemie ubezpieczeń społecznych jednego państwa dla ewentualnego ubezpieczenia społecznego z tytułu działalności handlowej (sprzedaży towarów) w innym państwie, jest istotnym zagadnieniem prawnym w sprawie, które w demokratycznych państwach prawnych realizujących zasady sprawiedliwości, równości wobec prawa, równego traktowania i niedyskryminacji kogokolwiek i z jakichkolwiek przyczyn oraz równej dla wszystkich ochrony praw majątkowych, w zgodzie z tymi zasadami wyrażonymi m in. w powołanych przepisach Konstytucji Rzeczpospolitej Polskiej, mającymi zgodnie z art. 8 ust. 1 i 2 tej Konstytucji pierwszeństwo i bezpośrednie zastosowanie, nie mogą nie uwzględniać tytułu ubezpieczeń społecznych ze względu na zatrudnienie u pracodawcy w systemie ubezpieczeń społecznych jednego państwa, dla oceny ewentualnego podlegania ubezpieczeniom społecznym z tytułu działalności handlowej w innym państwie i to na zasadach stosowanych w systemie ubezpieczeń społecznych danego państwa, w danym przypadku przez odpowiednie zastosowanie art. 9 ust. 1 w związku z art. 2a ustawy o systemie ubezpieczeń społecznych, w związku z art. 2, art. 32 ust. 1 i 2 i art. 64 ust. 2 Konstytucji RP, a także art. 14c lit a rozporządzenia nr 1408/71 Rady EWG obecnie Unii Europejskiej, której członkiem jest Rzeczpospolita Polska, a państwem od dawna jako demokratyczne państwo prawne stowarzyszonym z nią, jest stosująca i uznająca za oczywiste przywoływane zasady Republika Turecka, której obywatelem jest powołujący te zasady i przepisy, mogący uzyskać emeryturę tylko w tureckim systemie emerytalnym skarżący”.
 Oczywista zasadność skargi kasacyjnej została uzasadniona przez skarżącego niezgodnością „obciążania skarżącego obowiązkiem odprowadzania w latach 1999-2001 składek, w tym wysokich składek na ubezpieczenie emerytalne do polskiego systemu ubezpieczeń społecznych, pomimo objęcia skarżącego w tym okresie tureckim systemem ubezpieczeń społecznych z tytułu zatrudnienia u tureckiego pracodawcy i braku możliwości nabycia przez skarżącego prawa do emerytury w polskim systemie ubezpieczeń społecznych, z podstawowymi zasadami demokratycznych państw prawnych, w tym wyrażonymi w art. 2 i art. 32 Konstytucji RP oraz art. 2a i art. 9 ust. 1 ustawy o systemie ubezpieczeń społecznych”, oraz “”ze względu na wynikający też m in. z preambuły oraz art. 8 ust. 1 i 2 Konstytucji RP podstawowy charakter znajdujących bezpośrednie zastosowanie ustanowionych w niej jako: “prawa podstawowe dla państwa oparte na poszanowaniu wolności i sprawiedliwości, współdziałaniu władz...zasadzie pomocniczości państwa umacniającej uprawnienia obywateli i ich wspólnot” norm prawnych oraz zawartych w nich zasad, w tym sprawiedliwości i równego traktowania, a przez to i ich zgodność z powszechnym w demokratycznych państwach prawnych systemem wartości”.
 W odpowiedzi na skargę kasacyjną pozwany organ rentowy wniósł o:
 1. odmowę przyjęcia skargi kasacyjnej do rozpoznania.
 W przypadku przyjęcia skargi kasacyjnej do rozpoznania wniósł o:
 2. oddalenie skargi. 
 3. o zasądzenie od ubezpieczonego na rzecz organu rentowego kosztów zastępstwa procesowego w postępowaniu kasacyjnym według norm przepisanych prawem.

 Wnoszący skargę kasacyjną powołuje się na występujące w sprawie istotne zagadnienie prawne jednakże zagadnienia tego nie przedstawia.
 Ocena według polskiego systemu prawa ubezpieczeń społecznych sytuacji prowadzenia działalności gospodarczej w Polsce w okresie od 1 stycznia 1999 r. do 31 grudnia 2001 r. przez cudzoziemca zatrudnionego w tym okresie w Republice Turcji i opłacającego z tego tytułu składki w tureckim systemie ubezpieczeń społecznych - była głównym przedmiotem sporu sądowego. Uzasadnienie zaskarżonego wyroku zawiera wyczerpującą analizę spornego zagadnienia także z uwzględnieniem zasad konstytucyjnych i dotyczących spornego okresu zobowiązań międzypaństwowych. Bez odniesienia się do podstawy prawnej wyroku odpowiednią do niej jurydyczną argumentacją, wniosek skargi o jej przyjęcie i jego uzasadnienie zawierają nieprzekonujące powołanie się na własne tylko stanowisko wnoszącego skargę i jego ogólnikowo zasygnalizowane osobiste przekonanie o zasadach państwa demokratycznego. W szczególności Sąd Apelacyjny w zaskarżonym wyroku przyjął, że w spornym okresie Rzeczpospolita Polska i Republika Turcji nie były stronami żadnej umowy międzynarodowej dotyczącej zabezpieczenia społecznego. Polska przed 2004 rokiem nie była członkiem Unii Europejskiej, a Turcja nie jest członkiem Unii Europejskiej do dnia dzisiejszego. W konsekwencji w spornym okresie 1999 - 2001 nie obowiązywały przepisy kolizyjne dotyczące gwarancji podlegania przepisom ubezpieczeniowym tylko jednego państwa wspólnotowego.
 Nie ma podnoszonej przez skarżącego oczywistej zasadności rozpatrywanej skargi kasacyjnej w rozumieniu przepisu art. 3989 § 1 pkt 4 KPC skoro uzasadnienie wniosku o przyjęcie skargi w tym zakresie opiera się tylko na osobistym przekonaniu autora skargi o naruszeniu zasad państwa demokratycznego, przekonaniu nie opartym na jurydycznej analizie lub chociażby odniesienia się do oceny prawnej wyrażonej w uzasadnieniu zaskarżonego wyroku. W orzecznictwie Sądu Najwyższego utrwalone jest stanowisko zgodnie z którym wykazanie oczywistej zasadności skargi kasacyjnej (art. 3989 § 1 pkt 4 KPC) wymaga przedstawienia tego, w czym wyraża się „oczywista zasadność” skargi oraz argumentacji wykazującej, że rzeczywiście skarga jest oczywiście uzasadniona. Chodzi wszak o wykazanie kwalifikowanej postaci naruszenia prawa materialnego lub procesowego polegającej na jego oczywistości widocznej prima facie, przy wykorzystaniu podstawowej wiedzy prawniczej (por. postanowienie Sądu Najwyższego z dnia 9 czerwca 2008 r., II UK 38/08; z dnia 9 maja 2008 r., II PK 11/08). Wnoszący skargę nie przedstawił w niej żadnego rzeczowego argumentu, który uzasadniłby wniosek o przyjęcie skargi do rozpoznania ze względu na jej oczywistą zasadność.
 Stwierdzając, że nie zachodzą przyczyny przyjęcia skargi, określone w art. 3989 § 1 KPC, Sąd Najwyższy postanowił zgodnie z art. 3989 § 2 KPC. Rozstrzygnięcie o kosztach postępowania kasacyjnego ma swoją podstawę w § 12 ust. 4 pkt 2 w związku z § 11 ust. 2 rozporządzenia Ministra Sprawiedliwości z dnia 28 września 2002 r. w sprawie opłat za czynności radców prawnych oraz ponoszenia przez Skarb Państwa kosztów pomocy prawnej udzielonej przez radcę prawnego ustanowionego z urzędu (Dz.U. Nr 163, poz. 1349 ze zm.).