



Wojewódzki Sąd Administracyjny w Warszawie po rozpoznaniu na rozprawie w dniu 14 kwietnia 2014 r. sprawy ze skargi R. w B. na uchwałę Kolegium Regionalnej Izby Obrachunkowej w W. z dnia (...) grudnia 2013 r. Nr (...) w przedmiocie stwierdzenia nieważności uchwały R. w B. zmieniającej uchwałę w sprawie zwolnień w podatku od nieruchomości 1) uchyla zaskarżoną uchwałę, 2) stwierdza, że uchylona uchwała nie może być wykonana w całości.



Z akt sprawy wynika, iż Rada Miejska w Błoniu 18 listopada 2013 r. wydała uchwałę Nr XXXIX/299/13 w sprawie zmiany w uchwale nr XXIX/192/08 Rady Miejskiej w Błoniu z dnia 24 listopada 2008 r. w sprawie zwolnień w podatku od nieruchomości.
 W § 1 wskazano, iż w uchwale nr XXIX/192/08 § 1 punkt 4 otrzymuje nowe brzmienie, tj "4) budynki lub ich części i budowle lub ich części wykorzystywane do zbiorowego zaopatrzenia w wodę i zbiorowego odprowadzania ścieków oraz grunty zajęte pod te obiekty". Zaś zgodnie z § 3 zmiana ta wchodzi z mocą od 1 stycznia 2009 r.
 W uzasadnieniu uchwały zmieniającej Rada Miejska wskazała, że zmiana § 1 uchwały z 24 listopada 2008 r. podyktowana została wytycznymi wyroku z dnia 10 października 2013 r. Wojewódzkiego Sądu Administracyjnego sygn. akt III SA/WA 1393/13, w którym Sąd uznał za niedopuszczalne wprowadzenie zwolnień przedmiotowo-podmiotowych ze wskazaniem określonych kategorii podmiotów. Rada Miejsca uzasadniła wejście w życie uchwały z 18 listopada 2013 r. z mocą od dnia 1 stycznia 2009 r. tym, że art. 5 ustawy z dnia 20 lipca 2000 r. o ogłaszaniu aktów normatywnych i niektórych innych aktów prawnych (Dz.U. z 2011 r. Nr 197, poz. 1172 ze zm.) nie wyłącza możliwości wstecznej mocy obowiązującej aktu normatywnego, jeżeli akt ten nie narusza zasad demokratycznego państwa prawnego i nie nakłada obowiązków na określone podmioty.
 Kolegium Regionalnej Izby Obrachunkowej w W. uchwałą nr (...) z dnia (...) grudnia 2013 r. orzekło o nieważności uchwały Rady Miejskiej w Błoniu z dnia 18 listopada 2013 r.
 W uzasadnieniu Kolegium wskazało, iż w jego ocenie Rada Miasta nadając zwolnieniu od podatku określonego w § 1 przedmiotowej uchwały moc wsteczną w sposób istotny naruszyła art. 4 ust. 1 i art. 5 ustawy o ogłaszaniu aktów normatywnych, a tym samym wykroczyła poza delegację art. 7 ust. 3 ustawy z dnia 12 stycznia 1991 r. o podatkach i opłatach lokalnych (Dz.U. z 2010 r. Nr 95, poz. 613 ze zm., dalej: PodLokU). Zdaniem Kolegium Rada Miasta nie była uprawniona na podstawie art. 7 ust. 3 PodLokU do dokonania przedmiotowego zwolnienia od podatku od nieruchomości z mocą wsteczną gdyż takie zwolnienie pozostawałoby w sprzeczności z zasadą demokratycznego państwa prawnego, o którym mowa w art. 217 Konstytucji RP.
 Rada Miejska w Błoniu złożyła skargę na uchwałę Kolegium Regionalnej Izby Obrachunkowej do Wojewódzkiego Sądu Administracyjnego w Warszawie.
 Wniosła o uchylenie uchwały Kolegium zarzucając jej naruszenie przepisów prawa w szczególności art. 4 i 5 o ogłaszaniu aktów normatywnych i błędne powołanie art. 7 ust. 3 PodLokU oraz błędna interpretację art. 7 ust. 3 PodLokU oraz art. 2, art. 217 i art. 87 ust. 2 Konstytucji RP.
 Rada Miejska podniosła, iż niezasadne jest twierdzenie Kolegium, iż jakiekolwiek zwolnienie podatkowe wprowadzane na podstawie delegacji z art. 7 ust. 3 PodLokU eliminuje możliwość zastosowania do niego reguły działania prawa wstecz, jako sprzecznej z art. 2 i art. 217 Konstytucji RP. Rada Miejska na uzasadnienie swojego stanowiska powołała się na szereg orzeczeń Trybunału Konstytucyjnego, w tym wyroku z 25 września 2000 r. gdzie Trybunał uznał, iż działanie prawa wstecz nie naruszenie art. 2 Konstytucji, o ile tak wprowadzone przepisy (retroaktywne) polepszą sytuację prawną niektórych adresatów danej normy prawnej i zarazem nie pogorszą sytuacji prawnej pozostałych adresatów.
 Rada Miejska nadmieniła też, że nadanie unieważnianej przez Kolegium mocy wstecznej miało służyć zachowaniu pewności obywateli do stanowionego prawa i zaufania do organów administracji publicznej. Przejawia się to zasadniczo w skutkach finansowych zarówno bezpośrednio dla samych podatników, na ogół przedsiębiorców, jak i pośrednio, dla obywateli - odbiorców usług w przedmiotowym zakresie, kumulujących się w konieczności włączenia do kalkulacji taryfowej (cenowej), zwracanej niedopłaty podatkowej przez tychże przedsiębiorców z tytułu podatku od nieruchomości.
 Zarówno w powyższym znaczeniu, jak i w odniesieniu do oceny, iż nadanie uchwale mocy wstecznej niewątpliwie powoduje poprawę sytuacji prawnej adresatów normy prawnej, nie pogarszając przy tym sytuacji prawnej pozostałych, nadanie mocy wstecznej uchwale Rady nie stoi w sprzeczności z przywołanymi i analizowanymi przepisami ustawy o ogłaszaniu aktów oraz Konstytucji RP, a także jako niesprzecznej z zasadami demokratycznego państwa prawa.
 W odpowiedzi na skargę Regionalna Izba Obrachunkowa w W. wniosła o jej oddalenie. Wskazała, iż zastosowanie z mocą wsteczną zwolnienia przedmiotowego określonego w § 1 pkt 4 uchwały z uwagi na jego szerszy zakres od pierwotnego zwolnienia spowoduje zatem powstanie nadpłaty podatku u podatników korzystających z tego zwolnienia, rodzącej negatywne skutki finansowe dla budżetu Miasta Błonie.
 Na rozprawie przed Sądem 14 kwietnia 2014 r. pełnomocnik Rady Miejskiej wyjaśnił, iż jedynym podmiotem, który na terenie gminy będzie korzystał z przedmiotowego zwolnienia jest M..

 Skarga Rady Miejskiej w Błoniu zasługiwała na uwzględnienie.
 Kwestią sporną, która wymagała rozstrzygnięcia w niniejszej sprawie było to, czy Rada Miejska w Błoniu mogła w uchwale z 18 listopada 2013 r. wprowadzić zwolnienie od podatku od nieruchomości budynków lub ich części i budowli i ich części wykorzystywane do zbiorowego zaopatrzenia w wodę i zbiorowego odprowadzania ścieków oraz gruntów zajętych pod te obiekty z mocą wsteczną od dnia 1 stycznia 2009 r.
 Zdaniem Sądu nie ma racji Kolegium Regionalnej Izby Obrachunkowej twierdząc, że Rada Miasta nadając zwolnieniu od podatku określonego w § 1 przedmiotowej uchwały moc wsteczną w sposób istotny naruszyła art. 4 ust. 1 i art. 5 ustawy o ogłaszaniu aktów normatywnych, a tym samym wykroczyła poza delegację art. 7 ust. 3 PodLokU. 
 Sąd nie zgodził się również z twierdzeniem Kolegium Regionalnej Izby Obrachunkowej, iż Rada Miasta nie była uprawniona na podstawie art. 7 ust. 3 PodLokU do dokonania przedmiotowego zwolnienia od podatku od nieruchomości z mocą wsteczną gdyż takie zwolnienie pozostawałoby w sprzeczności z zasadą demokratycznego państwa prawnego, o którym mowa w art. 217 Konstytucji RP.
 Rada Miejska w skardze powoływała się przede wszystkim na treść art. 5 ustawy o ogłaszaniu aktów normatywnych jako podstawę prawną do wprowadzenia uchwały z mocą wsteczną.
 Wyjaśnić należy, iż zgodnie z art. 5 ustawy o ogłaszaniu aktów normatywnych zasady ogłaszania aktów prawnych, określone w art. 4 ww. ustawy nie wyłączają możliwości nadania aktowi normatywnemu wstecznej mocy obowiązującej, jeżeli zasady demokratycznego państwa prawnego nie stoją temu na przeszkodzie.
 Zatem w ocenie Sądu przepis ten umożliwia, w sposób wyraźny, wprowadzenie aktów normatywnych z mocą wsteczną, ale pod warunkiem, że nie zostaną naruszone zasady demokratycznego państwa prawnego. Zdaniem Sądu, nie można więc twierdzić, że wprowadzenie przepisu z mocą wsteczną samo w sobie jest sprzeczne z zasadami konstytucyjnymi, skoro art. 88 ust. 2 Konstytucji RP przewiduje, że zasady i tryb ogłaszania aktów normatywnych określa ustawa, a ww. art. 5 znajduje się w takiej ustawie czyli w ustawie o ogłaszaniu aktów normatywnych.
 Wskazania wymaga, iż z art. 168 Konstytucji RP wynika prawo jednostek samorządu terytorialnego do ustalania wysokości podatków i opłat lokalnych w zakresie ustalonym ustawą. Dalsze kompetencje samorządu terytorialnego w tym zakresie regulują ustawy dotyczące poszczególnych samorządów. I tak na podstawie art. 40 ust. 1 ustawy z dnia 8 marca 1990 r. o samorządzie gminnym gminie przysługuje prawo stanowienia aktów prawa miejscowego obowiązującego na obszarze gminy, przy czym zgodnie z art. 18 ust. 2 pkt 8 tejże ustawy podejmowanie uchwał w sprawach podatków i opłat należy do wyłącznej właściwości rady gminy lecz tylko w granicach określonych w odrębnych ustawach. Unormowanie w zakresie podejmowania uchwał w przedmiocie podatku od nieruchomości zawarte zostało w art. 5 PodLokU. 
 W myśl natomiast art. 7 ust. 1 PodLokU zwalnia się od podatku od nieruchomości wskazane w tym przepisie nieruchomości (zwolnienie przedmiotowe), natomiast ust. 2 art. 7 zawiera wskazanie podmiotów zwolnionych od podatku od nieruchomości (np. uczelnie, szkoły, jednostki naukowo-badawcze). W art. 7 ust. 3 PodLokU ustawodawca zawarł upoważnienie dla rady gminy zgodnie, z którym może ona w drodze uchwały wprowadzić inne zwolnienia przedmiotowe niż określone w ust. 1 PodLokU. 
 Ponadto zgodnie z art. 84 Konstytucji RP każdy jest obowiązany do ponoszenia ciężarów i świadczeń publicznych, w tym podatków, określonych w ustawie, przy czym art. 217 Konstytucji RP stanowi, iż nakładanie podatków, innych danin publicznych, określanie podmiotów, przedmiotów opodatkowania i stawek podatkowych, a także zasad przyznawania ulg i umorzeń oraz kategorii podmiotów zwolnionych od podatków następuje w drodze ustawy.
 Przywoływany już powyżej art. 7 ust. 3 PodLokU stanowi zaś, że rada gminy, w drodze uchwały, może wprowadzić inne zwolnienia przedmiotowe niż określone w przepisach rangi ustawowej.
 Z przytoczonych przepisów wynika jednoznacznie, iż rada gminy ma uprawnienia do wprowadzania zwolnień przedmiotowych w podatku od nieruchomości i takie zwolnienie zostało wprowadzone w uchwale z dnia 18 listopada 2013 r.
 Zdaniem Sądu wprowadzenie zwolnienia określonego w § 1 uchwały z 18 listopada 2013 r. z mocą wsteczną od 1 stycznia 2009 r. nie narusza art. 7 ust. 3 PodLokU w związku z art. 4 ust. 1 i art. 5 ustawy o ogłaszaniu aktów normatywnych. Rada Miejska wyjaśniła, iż jej zamiarem przy wprowadzeniu mocy wstecznej zwolnienia było zachowanie ciągłości tego zwolnienia, bowiem w uchwale z 24 listopada 2008 r., której nieważność stwierdził Wojewódzki Sąd Administracyjny w Warszawie wyrokiem z 10 października 2013 r. było ustalone zwolnienie podmiotowo-przedmiotowe podmiotów wydobywających wodę, uzdatniających ją i zajmujących się odprowadzaniem i uzdatnianiem ścieków. Ponadto Rada Miejska podkreślił, że wprowadzenie mocy wstecznej miało służyć zachowaniu pewności obywateli do stanowionego prawa i zaufania do organów administracji publicznej.
 Zgodnie z art. 5 ustawy o ogłaszaniu aktów normatywnych można wprowadzić akt normatywny z mocą wsteczną o ile obowiązujące zasady demokratycznego państwa prawnego nie stoją temu na przeszkodzie. Warto też przywołać wyrok Trybunału Konstytucyjnego z dnia 25 września 2000 r., na który powołała się w skardze Rada Miejska. Zgodnie z tym wyrokiem działanie prawa wstecz nie oznacza naruszenia art. 2 Konstytucji RP o ile tak wprowadzone przepisy polepszą sytuację prawną niektórych adresatów danej normy prawnej i zarazem nie pogorszą sytuacji prawnej pozostałych adresatów.
 W ocenie Sądu rację ma Rada Miejska, że wprowadzone rozwiązanie nie naruszało zasady lex retro non agit, ponieważ nie prowadziło do zmiany (pogorszenia) sytuacji podatników, pozwoliło zachować ciągłość zwolnienia i poczucie pewności podatników do stanowionego prawa.
 Ponadto co istotne na rozprawie pełnomocnik Rady Miejskiej wyjaśnił, iż jedynym pomiotem, który na terenie gminy będzie korzystał z przedmiotowego zwolnienia jest M. zatem nie spowoduje to dodatkowych kosztów dla Gminy co wskazywało Kolegium Regionalnej Izby Obrachunkowej w odpowiedzi na skargę. Zatem również argument Kolegium zawarty w odpowiedzi na skargę odnośnie powstania negatywnych skutków finansowych dla budżetu Miasta B. poprzez powstanie nadpłaty u szeregu podatników jest niezasadny, bo podatnik taki na terenie gminy jest jeden i korzystał już z tego zwolnienia, tylko na mocy poprzedniej uchwały z 24 listopada 2008 r.
 Mając powyższe na uwadze Sąd uchylił zaskarżoną uchwałę Regionalnej Izby Obrachunkowej w W. w trybie art. 148 ustawy z dnia 30 sierpnia 2002 r. Prawo o postępowaniu przed sądami administracyjnymi.