



Sąd Okręgowy w Siedlcach - II Wydział Karny 
po rozpoznaniu w sprawie A. P.
oskarżonego o czyn z art. 107 § 1 KKS w zw. z art. 6 § 2 KKS
zażalenia Urzędu Celnego w S.
na postanowienie Sądu Rejonowego w Garwolinie z dnia 20 maja 2015 r. II K 354/14
w przedmiocie umorzenia postępowania
na podstawie art. 437 § 1 i 2 KPK w zw. z art. 113 § 1 KKS postanawia uchylić zaskarżone postanowienie i przekazać sprawę Sądowi Rejonowemu w Garwolinie do ponownego rozpoznania.




Postanowieniem z dnia 20 maja 2015 r., sygn. akt II K 354/14, Sąd Rejonowy w Garwolinie w sprawie przeciwko A. P., oskarżonemu o czyn z art. 107 § 1 KKS w zw. z art. 6 § 2 KKS:
1. na mocy art. 17 § 1 pkt 2 KPK w zw. z art. 113 § 1 KKS postępowanie w sprawie umorzył ;
2. na podstawie art. 230 § 2 KPK w zw. z art. 113 § 1 KKS zwrócił oskarżonemu automat H. (...) (...), automat do gier H. (...)(...), dwa kluczyki do automatu, oraz automat do gier H. (...) nr (...), automat do gier H. (...) nr (...) H.) (...), umowę dzierżawy nr (...) (k. 116) zwrócił S. W. ul. (...) P., umowę o świadczenie usług i o podnajmie części lokalu użytkowego (k. 25) zwrócił J. B., ul. (...) G.;
3. kosztami procesu obciążył Skarb Państwa.
Zażalenie na przedstawione wyżej postanowienie wniósł Urząd Celny w S., zaskarżając je w całości i zarzucając mu:
1. obrazę przepisów prawa materialnego, mianowicie art. 1 § 1 KKS w zw. z art. 107 § 1 KKS w zw. z art. 6 ust. 1 i art. 14 ust. 1 ustawy o grach hazardowych poprzez przyjęcie, że oskarżony nie popełnił przestępstwa, o którym mowa w art. 107 § 1 KKS, albowiem przepisów GryHazardU nie można zastosować z powodu braku procedury notyfikacji Komisji Europejskiej;
2. rażącą obrazę art. 339 § 3 pkt 1 KPK w zw. z art. 113 § 1 KKS, polegającą na przeprowadzeniu oceny dowodów, wykraczającej w sposób oczywisty poza ramy prawne umożliwiające procedowanie na posiedzeniu, skutkującej nieza­sadnym umorzeniem postępowania przeciwko oskarżonemu na podstawie art. 17 § 1 pkt 2 KPK w zw. z art. 113 § 1 KKS, w następstwie wyrażenia błędnego poglądu, że w sprawie występuje ujemna przesłanka procesowa w postaci braku ustawowych znamion czynu zabronionego.
W następstwie tak sformułowanych zarzutów odwołujący się wniósł o uchy­lenie zaskarżonego postanowienia i przekazanie sprawy Sądowi Rejonowemu w Garwo­linie do ponownego rozpoznania. 
Zażalenie jest zasadne i jako takie na uwzględnienie zasługuje.
W pełni słusznym okazał się natomiast zarzut obrazy prawa materialnego, a mianowicie art. 1 § 1 KKs w zw. z art. 107 § 1 KKS w zw. z art. 6 ust. 1 i art. 14 ust. 1 ustawy z dnia 19 listopada 2009 r. o grach hazardowych (t.j. Dz.U. z 2015 r. poz. 612; dalej: GryHazardU). Zaakcentować należy, że lektura uzasadnienia za­skar­żonego orzeczenia prowadzi do wniosku, iż treść rozstrzygnięcia Sądu I instancji została zdeterminowana dwoma błędnymi założeniami o charakterze zasadniczym. W pierwszej kolejności Sąd Rejonowy, poprzestając na powołaniu się na treść wyroku Trybunału Sprawiedliwości Unii Europejskiej z dnia 19 lipca 2012 r. w sprawach połączonych C-213/11, C-214/11, C-217/11 Fortuna i inni przeciwko Dyrektorowi Izby Celnej w Gdyni , www.eur-lex.europa.eu. (dalej: sprawa (...)), przyjął, że przepisy art. 6 ust. 1 i art. 14 ust. 1 GryHazardU mają charakter przepisów technicznych w rozumieniu dyrektywy 98/34/WE Parlamentu Europejskiego i Rady z dnia 22 czerw­ca 1998 r. ustanawiającej procedurę udzielania informacji w dziedzinie norm i przepisów technicznych oraz zasady dotyczące usług społeczeństwa informacyjnego (Dz.Urz. UE L 204, 21.7.1998, p. 37; dalej: dyrektywa). Następczo, Sąd I instancji, powołując się na orzecznictwo Trybunału Sprawiedliwości Unii Europejskiej w za­kresie konsekwencji braku notyfikacji przepisów technicznych, doszedł do prze­konania, że wskazane regulacje GryHazardU nie mogą być stosowane, co powoduje dekom­pletację znamion czynu zabronionego z art. 107 § 1 KKS
Z zaprezentowanym wyżej tokiem rozumowania zgodzić się nie sposób.
Wbrew zapatrywaniom Sądu Rejonowego, wyrok w sprawie (...) nie prze­sądził o technicznym charakterze przepisów art. 6 ust. 1 i 14 ust. 1 GryHazardU. W pełni podzielając zapatrywania wyrażone uzasadnieniem wyroku Trybunału Konstytu­cyjnego z dnia 11 marca 2015 r., P 4/14, www.otk.trybunal.gov.pl, i w ślad za tymże Trybunałem, zaznaczyć trzeba, że Trybunał Sprawiedliwości Unii Europejskiej (dalej: TSUE) nie miał kompetencji do oceny, czy konkretne przepisy GryHazardU, w tym jej art. 14 ust. 1, mają charakter przepisów technicznych. Wyrokowi TSUE w sprawie (...) nie można przypisywać waloru rozstrzygnięcia co do technicznego charakteru niektórych przepisów GryHazardU wiążącego wszystkie sądy krajowe i inne organy publiczne. Zakres oddziaływania powyższego wyroku na ewentualne orzecznictwo krajowe sprowadza się jedynie do tego, że niektóre przepisy GryHazardU z perspektywy dyrektywy mogą być potencjalnie, a więc jedynie hipotetycznie, „techniczne”. Rozstrzygnięcie tej kwestii należy jednak wyłącznie do sądu orzekającego w danej sprawie i stosującego przepisy krajowe GryHazardU. Sąd ten jedynie może, uznając rację argumentów zawartych w wyroku TSUE w sprawie (...) wziąć pod rozwagę także wskazówki zawarte w tym wyroku związane z prawem unijnym. Kwestia technicznego charakteru niektórych unormowań GryHazardU absolutnie nie została przesądzona w orzeczeniu w sprawie (...), a wręcz przeciwnie, jak stwierdzono w sentencji tego wyroku, dokonanie takiego ustalenia należy do sądu krajowego. Ustaleń takowych w motywach orzeczenia Sądu Rejonowego zabrakło.
W dalszej kolejności i niezależnie od powyższego podkreślić należy, że Sąd Odwoławczy w pełni podziela uzasadnienie wskazanego wyżej wyroku Trybunału Konstytucyjnego również w pozostałym zakresie, stojąc tym samym na stanowisku, iż notyfikacja tzw. przepisów technicznych, o której mowa w dyrektywie, nie stanowi elementu konstytucyjnego trybu ustawodawczego, zaś ewentualne niedopełnienie obowiązku notyfikacji Komisji Europejskiej nie pociąga za sobą automatycznie konieczności uznania, że doszło do naruszenia standardów konstytucyjnych w zakresie stanowienia ustaw. Nie sposób bowiem zakładać, tak, jak w istocie chce tego Sąd I instancji, że każde, choćby potencjalne, uchybienie proceduralne, stanowi zawsze podstawę do stwierdzenia niekonstytucyjności aktu normatywnego i prowadzi w rezultacie do utraty przez ten akt mocy obowiązującej. Skoro uchybienie obowiązkowi opiniowania wynikającemu jedynie z ustawy jest zazwyczaj nieprawidłowością, która nie prowadzi jednak do naruszenia konstytucyjnego standardu postępowania legislacyjnego, to tym bardziej uchybienie ewentualnemu obowiązkowi notyfikowania Komisji Europejskiej potencjalnych przepisów technicznych nie może samo przez się prowadzić do naruszenia konstytucyjnych zasad demokratycznego państwa prawnego ( art. 2 Konstytucji) oraz legalizmu ( art. 7 Konstytucji). W ślad za Trybunałem Konstytucyjnym zaakcentować bowiem trzeba, że dyrektywy nie mają z natury rzeczy rangi hierarchicznie wyższej niż ustawy. Dyrektywy nie są z perspektywy konstytucyjnej prawem lepszym lub też ważniejszym merytorycznie i aksjologicznie niż przepisy polskich ustaw.
W uzupełnieniu dotychczasowych rozważań podkreślić trzeba, że ich słuszności w żadnej mierze nie podważa wyrok TSUE w sprawie C- 98/14 Berlington Hungary, www.eur-lex.europa.eu. We wskazanym judykacie TSUE w sposób dogłębny zbadał przepisy węgierskiej ustawy i wypowiedział się o nich definitywnie i autorytatywnie. Tymczasem w orzeczeniu we wspomnianej sprawie (...) Trybunał rozstrzyganie o ewentualnym statusie przepisów GryHazardU jako przepisów technicznych pozostawił sądowi krajowemu, nie wypowiadając się w tym zakresie definitywnie i ostatecznie. W wyroku w sprawie C-98/14 TSUE odniósł się do sprawy (...) tylko w ten sposób, że przypomniał, iż przepisy krajowe, które zastrzegają organizację niektórych gier losowych wyłącznie do kasyn, stanowią przepisy techniczne w rozumieniu art. 1 pkt 11 dyrektywy, w zakresie, w jakim mogą mieć istotny wpływ na właściwości lub sprzedaż produktów użytkowanych w tym kontekście. Zaznaczył, że to, czy dane przepisy krajowe mogą mieć taki istotny wpływ na właściwości lub sprzedaż produktów wymaga dogłębnego zbadania w każdym poszczególnym przypadku. W przypadku przepisów węgierskich TSUE takowe badanie przeprowadził, zaś w przy­padku przepisów polskich analizy takowej zaniechał (vide M. Szydło, Wyrok węgierski nie przesądza o charakterze polskich przepisów, Dziennik Gazeta Prawna 2015/118/B6).
Powyższe upoważnia do stwierdzenia, że zarzut Urzędu Celnego w S. wskazany w pkt 2 potwierdził się i nie ma potrzeby szerszego wypowiadania się w tym zakresie.
Z tych wszystkich względów Sąd Okręgowy, na podstawie art. 437 § 1 i 2 KPK w zw. z art. 113 § 1 KKS, uchylił zanegowane orzeczenie i przekazał sprawę Sądowi Rejonowemu w Garwolinie do ponownego rozpoznania. Procedując po raz kolejny, Sąd I instancji przeanalizuje zaprezentowane wyżej rozważania, zaś swe przyszłe rozstrzygnięcie w sposób należyty umotywuje, nie tracąc z pola widzenia wskazanego wyżej wyroku Trybunału Konstytucyjnego.