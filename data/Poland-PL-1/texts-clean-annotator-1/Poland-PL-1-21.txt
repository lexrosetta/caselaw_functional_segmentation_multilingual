



Sąd Najwyższy w sprawie z odwołania Stanisława L. od decyzji Zakładu Ubezpieczeń Społecznych Oddziału w S. o prawo do emerytury, na posiedzeniu niejawnym w Izbie Pracy, Ubezpieczeń Społecznych i Spraw Publicznych w dniu 12 czerwca 2012 r., na skutek skargi kasacyjnej ubezpieczonego od wyroku Sądu Apelacyjnego w L. z dnia 7 września 2011 r., odmawia przyjęcia skargi kasacyjnej do rozpoznania.



Sąd Apelacyjny - Sąd Pracy i Ubezpieczeń Społecznych w L. w sprawie z odwołania ubezpieczonego Stanisława L. przeciwko Zakładowi Ubezpieczeń Społecznych Oddziałowi w S. o prawo do emerytury, wyrokiem z dnia 7 września 2011 r. w punkcie I zmienił zaskarżony wyrok Sądu Okręgowego - Sądu Pracy i Ubezpieczeń Społecznych w S. z dnia 5 maja 2011 r. w ten sposób, że oddalił odwołanie, a w punkcie II oddalił apelację ubezpieczonego.
 Ubezpieczony Stanisław L. reprezentowany przez pełnomocnika złożył skargę kasacyjną od wyroku Sądu Apelacyjnego, zaskarżając go w całości i zarzucając mu naruszenie przepisów postępowania mające wpływ na wynik sprawy, tj. art. 328 § 2 KPC w związku z art. 391 § 1 KPC i art. 382 KPC oraz art. 382 KPC w związku z art. 232 KPC, art. 391 § 1 KPC, art. 386 § 4 KPC i art. 176 ust. 1 Konstytucji RP, a także naruszenie prawa materialnego, tj. art. 184 ust. 1 i art. 100 ust. 1 ustawy z dnia 17 grudnia 1998 r. o emeryturach i rentach z Funduszu Ubezpieczeń Społecznych oraz art. 2 Konstytucji RP. 
 We wniosku o przyjęcie skargi do rozpoznania wskazał, że jest ona oczywiście uzasadniona. Zdaniem wnoszącego nie może się ostać w obrocie prawnym wyrok Sądu Apelacyjnego w sytuacji, gdy Sąd ten - dokonując ustaleń faktycznych oraz oceny charakteru zatrudnienia ubezpieczonego w okresie od dnia 1 kwietnia 1985 r. do dnia 7 sierpnia 1986 r. i w okresie od dnia 14 września 1987 r. do dnia 30 listopada 1987 r., w kontekście uznania go za pracę w szczególnych warunkach w rozumieniu obowiązujących przepisów, oparł się jedynie na ściśle wybranym fragmencie materiału dowodowego (tj. jednym zaświadczeniu oraz fragmencie zeznań ubezpieczonego w charakterze strony), bez odniesienia się do pozostałego materiału (w tym zwłaszcza dokładnej treści zaświadczenia wykonywania pracy w warunkach szczególnych z dnia 10 lutego 1988 r. (k. 37 a.r.) oraz całości zeznań ubezpieczonego w charakterze strony) oraz wypływających z niego wniosków.
 Powyższe spowodowało, że zdaniem skarżącego sąd drugiej instancji w sposób całkowicie odmienny w świetle przepisów o pracy wykonywanej w szczególnych warunkach, zakwalifikował okresy pracy ubezpieczonego u tego samego pracodawcy, na tym samym stanowisku (robotnika magazynowego), kiedy to ubezpieczony wykonywał te same czynności pracownicze i to w sytuacji, gdy w stosunku do wszystkich okresów pracy na stanowisku robotnika magazynowego zostało ubezpieczonemu wystawione zaświadczenie o wykonywaniu pracy w szczególnych warunkach.
 Nadto strona skarżąca wskazała, że w sprawie występują istotne zagadnienia prawne dotyczące zastosowania wynikającej z art. 2 Konstytucji RP zasady ochrony praw nabytych, przy zaliczaniu tych samych okresów pracy jako pracy w warunkach szczególnych w różnych postępowaniach przed organem rentowym. Taka sytuacja występuje w niniejszej sprawie, w której to ubezpieczonemu - decyzją organu rentowego z dnia 29 lutego 1988 r. znak (...) (k. 2 akt sprawy) - został przyznany dodatek do renty inwalidzkiej z tytułu pracy w szczególnych warunkach przy przyjęciu, że posiadał on już w 1988 r. 15 lat pracy w takich warunkach, zaś obecnie - w toku postępowania o przyznanie emerytury na podstawie art. 184 ustawy o emeryturach i rentach z Funduszu Ubezpieczeń Społecznych - organ rentowy, a także Sąd Apelacyjny w uzasadnieniu skarżonego wyroku przyjął, że ubezpieczony takiego stażu ubezpieczeniowego w szczególnych warunkach nie posiada. Dla ubezpieczonego oznacza to, że po ponad 20 latach dowiedział się, że jednak nie pracował w szczególnych warunkach, czego nie sposób jest pogodzić z wynikającą z art. 2 Konstytucji zasadą demokratycznego państwa prawnego, jak również - jak wielokrotnie zwracał uwagę Trybunał Konstytucyjny - z wynikającymi z jej istoty zasadami: ochrony zaufania obywatela do państwa i do stanowionego przez nie prawa oraz poszanowania praw nabytych.
 
 Stosownie do art. 3989 § 1 KPC Sąd Najwyższy przyjmuje skargę kasacyjną do rozpoznania, jeżeli w sprawie występuje istotne zagadnienie prawne (pkt 1), istnieje potrzeba wykładni przepisów prawnych budzących poważne wątpliwości lub wywołujących rozbieżności w orzecznictwie sądów (pkt 2), zachodzi nieważność postępowania (pkt 3) lub skarga jest oczywiście uzasadniona (pkt 4). Wypada również dodać, iż zgodnie z art. 3984 § 2 KPC, określającym wymogi formalne skargi kasacyjnej, skarga kasacyjna powinna zawierać wniosek o przyjęcie do rozpoznania i jego uzasadnienie. Należy zatem stwierdzić, że wniosek o przyjęcie skargi kasacyjnej do rozpoznania powinien wskazywać, że zachodzi przynajmniej jedna z okoliczności wymienionych w powołanym wcześniej art. 3989 § 1 KPC, a jego uzasadnienie (sporządzone odrębnie od uzasadnienia podstaw kasacyjnych) winno zawierać argumenty świadczące o tym, że rzeczywiście, biorąc pod uwagę sformułowane w ustawie kryteria, istnieje potrzeba rozpoznania skargi przez Sąd Najwyższy. Skarga kasacyjna nie jest bowiem (kolejnym) środkiem zaskarżenia przysługującym od każdego rozstrzygnięcia sądu drugiej instancji kończącego postępowanie w sprawie, z uwagi na przeważający w jej charakterze element interesu publicznego. Służy ona kontroli prawidłowości stosowania prawa, nie będąc instrumentem weryfikacji trafności ustaleń faktycznych stanowiących podstawę zaskarżonego orzeczenia.
 Jako przyczynę uzasadniającą przyjęcie skargi kasacyjnej do rozpoznania ubezpieczony wskazał w pierwszej kolejności oczywistą zasadność skargi (art. 3989 § 1 pkt 4 KPC). Należało zatem przypomnieć, że skarga jest oczywiście uzasadniona, jeżeli zaskarżone tą skargą orzeczenie zapadło wskutek oczywistego naruszenia prawa, zaś oczywiste naruszenie prawa powinno być rozumiane jako widoczna, bez potrzeby dokonywania pogłębionej analizy jurydycznej, sprzeczność wykładni lub stosowania prawa z jego brzmieniem albo powszechnie przyjętymi regułami interpretacji (por. postanowienie Sądu Najwyższego z dnia 26 lutego 2001 r., I PKN 15/01, OSNAPiUS 2002, nr 20, poz. 494 oraz z dnia 17 października 2001 r., I PKN 157/01, OSNAPiUS 2003, nr 18, poz. 437). Oczywiste naruszenie prawa w tym rozumieniu jest możliwe do przyjęcia tylko wówczas, gdy jest ono z góry widoczne dla każdego prawnika, bez potrzeby głębszej analizy prawniczej, gdy jest zupełnie pewne i nie może ulegać żadnej wątpliwości, gdy podniesione zarzuty naruszenia wskazanych przepisów są zasadne prima facie, bez dokonywania głębszej analizy tekstu tych przepisów i bez doszukiwania się ich znaczenia (por. postanowienie Sądu Najwyższego z dnia 21 maja 2008 r., I UK 11/08), gdy orzeczenie jest niewątpliwie sprzeczne z zasadniczymi i niepodlegającymi różnej wykładni przepisami prawa (por. orzeczenie Sądu Najwyższego z dnia 30 stycznia 1963 r., II CZ 3/63, OSPiKA 1963, nr 11, poz. 286). Powołanie się przez autora skargi kasacyjnej na przesłankę zawartą w art. 3989 § 1 pkt 4 KPC zobowiązuje go zatem do przedstawienia wywodu prawnego zmierzającego do wykazania kwalifikowanej postaci naruszenia przepisów prawa materialnego lub procesowego polegającej na jego oczywistości, widocznej prima facie, przy wykorzystaniu podstawowej wiedzy prawniczej, co daje podstawy do uznania skargi za oczywiście uzasadnioną, tj. podlegającą uwzględnieniu (por. postanowienia Sądu Najwyższego: z dnia 11 grudnia 2009 r., II PK 223/09 oraz z dnia 3 lutego 2010 r., II PK 304/09). Innymi słowy, jeżeli skarżący powołuje się na oczywistą zasadność skargi, to powinien zawrzeć w niej wywód prawny, z którego ta oczywista zasadność będzie wynikała. Ma to być przy tym zasadność łatwo dostrzegalna już nawet przy pobieżnej lekturze skargi (por. postanowienie Sądu Najwyższego z dnia 7 maja 2010 r., V CSK 459/09).
 Wniosek o przyjęcie skargi kasacyjnej wniesionej przez ubezpieczonego oparty na przesłance oczywistej zasadności skargi nie jest zasadny w przedstawionym wyżej znaczeniu. Wbrew twierdzeniem wnioskodawcy Sąd Apelacyjny dokonał oceny dostępnego mu materiału dowodowego, a Sąd Najwyższy nie dostrzega, aby oparł się jedynie na jego fragmencie bez odniesienia się do pozostałego materiału (w tym zwłaszcza dokładnej treści zaświadczenia wykonywania pracy w warunkach szczególnych). Wręcz przeciwnie, nawet pobieżna lektura pisemnych motywów zaskarżonego wyroku jednoznacznie wskazuje, iż Sąd Apelacyjny kompleksowo wypowiedział się w kwestii zaświadczenia, jak również wątpliwości jakie powziął co do jego wiarygodności i przyczyn tych wątpliwości.
 Trudno również podzielić zarzut co do odmiennej, w świetle przepisów o pracy wykonywanej w szczególnych warunkach, kwalifikacji okresów pracy ubezpieczonego u tego samego pracodawcy, na tym samym stanowisku, kiedy to zdaniem ubezpieczonego wykonywał on te same czynności pracownicze. Sąd Apelacyjny obszernie wyjaśnił i uzasadnił dlaczego dwóch okresów pracy na stanowisku robotnika magazynowego nie uznał za pracę wykonywaną w warunkach szczególnych. Argumenty podniesione przez wnoszącego skargę sprowadzają się więc w istocie do ustalenia stanu faktycznego i prawnego w sposób postulowany przez skarżącego, nie dają natomiast podstaw do przyjęcia, że Sąd Apelacyjny dokonał naruszenia prawa, które ponadto miałoby kwalifikowany charakter. Dodać również wypada, iż podstawą skargi kasacyjnej nie mogą być zarzuty dotyczące ustalenia faktów lub oceny dowodów (art. 3983 § 3 KPC), co oznacza, iż przy merytorycznym rozpoznaniu wniesionej skargi kasacyjnej Sąd Najwyższy nie mógłby uwzględnić zarzutów dotyczących błędnych ustaleń faktycznych i nieprawidłowej oceny materiału dowodowego, a tym samym przy rozstrzyganiu zarzutów dotyczących naruszenia prawa materialnego byłby związany dokonanymi przez Sąd Apelacyjny ustaleniami faktycznymi (art. 39813 § 2 KPC).
 Jeśli chodzi o wskazane zagadnienie prawne, dotyczące zastosowania wynikającej z art. 2 Konstytucji RP zasady ochrony praw nabytych przy zaliczaniu tych samych okresów pracy jako pracy w warunkach szczególnych w różnych postępowaniach przed organem rentowym, Sąd Najwyższy nie uznaje wskazanych zagadnień za istotne w rozumieniu art. 3989 § 1 pkt 1 KPC.
 Należy podnieść, że istotność zagadnienia prawnego konkretyzuje się w tym, że w danej sprawie występuje zagadnienie prawne mające znaczenie dla rozwoju prawa lub znaczenie precedensowe dla rozstrzygnięcia innych podobnych spraw. Twierdzenie o występowaniu istotnego zagadnienia prawnego jest uzasadnione tylko wtedy, kiedy przedstawiony problem prawny nie został jeszcze rozstrzygnięty przez Sąd Najwyższy lub kiedy istnieją rozbieżne poglądy w tym zakresie, wynikające z odmiennej wykładni przepisów konstruujących to zagadnienie (por. postanowienie Sądu Najwyższego z dnia 10 marca 2010 r., II UK 363/09, czy też postanowienie Sądu Najwyższego z dnia 12 marca 2010 r., II UK 400/09).
 Problem praw nabytych znalazł szerokie odzwierciedlenie w orzecznictwie, zarówno Sądu Najwyższego, jak i Trybunału Konstytucyjnego. Utrwalony jest pogląd, że ochrona praw nabytych jest jednym z elementów składowych zaufania obywatela do państwa i stanowionego przezeń prawa, wynikającej z zasady demokratycznego państwa prawnego. Poza zakresem stosowania tej zasady znajdują się natomiast sytuacje prawne, które nie mają charakteru praw podmiotowych ani ekspektatyw tych praw. Trybunał Konstytucyjny w wyroku z 11 lutego 1992 r., K 14/91 stanął przy tym na stanowisku objęcia ochroną jedynie ekspektatyw maksymalnie ukształtowanych, to jest takich, które spełniają wszystkie zasadnicze przesłanki ustawowe nabycia praw pod rządami danej ustawy. W sferze praw emerytalnych są to zwłaszcza przesłanki upływu wymaganego przez prawo okresu składkowego (nieskładkowego), stażu pracy lub osiągnięcia wieku emerytalnego.
 W przedmiotowej sprawie oczekiwania wnioskodawcy w momencie wydawania przez Zakład Ubezpieczeń Społecznych decyzji z lutego 1988 r. nie nabrały jeszcze charakteru tzw. ekspektatywy maksymalnie ukształtowanej. Nie tylko nie zostały bowiem spełnione przez ubezpieczonego ustawowe przesłanki do nabycia prawa do emerytury (abstrahując od nieistnienia decyzji w tym przedmiocie), ale czas niezbędny do ich uzyskania był odległy. Powstanie praw nabytych uniemożliwia również fakt wydania decyzji z lutego 1988 r. w zupełnie innym postępowaniu toczącym się o inne świadczenie z ubezpieczenia społecznego.
 Kierując się przedstawionymi motywami, Sąd Najwyższy uznał, iż skarżący nie wykazał potrzeby rozpoznania jego skargi kasacyjnej. Dlatego, na podstawie art. 3989 § 2 KPC, Sąd Najwyższy orzekł, jak w sentencji.