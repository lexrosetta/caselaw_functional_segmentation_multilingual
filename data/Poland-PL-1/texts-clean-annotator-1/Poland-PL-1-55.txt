




Sąd Okręgowy w Gliwicach - III Wydział Cywilny Odwoławczy 
po rozpoznaniu na posiedzeniu niejawnym w dniu 20 maja 2014 r. sprawy
z powództwa R. K.
przeciwko (...) Spółce Akcyjnej w S.
o zapłatę
na skutek zażalenia powoda
na postanowienie Sądu Rejonowego w Jastrzębiu - Zdroju
z dnia 6 marca 2014 r., sygn. akt I C 966/13
postanawia: zmienić zaskarżone postanowienie przez jego uchylenie. 




Zaskarżonym postanowieniem Sąd Rejonowy w Jastrzębiu – Zdroju cofnął powodowi zwolnienie od kosztów sądowych oraz skazał go na grzywnę w wysokości 200zł. Jak ustalono, postanowieniem referendarza sądowego z 27 września 2013 r. wniosek powoda o zwolnienie od kosztów sądowych został uwzględniony, jednak następnie w dniu 22 listopada 2013 r. zarządzono dochodzenie na podstawie art. 109 ust. 1 ustawy z dnia 28 lipca 2005 r. o kosztach sądowych w sprawach cywilnych (t.j. Dz.U. z 2010 r. Nr 90, poz. 594 ze zm.), w ramach którego zobowiązano powoda do podania dalszych informacji o jego stanie majątkowym. W oparciu o te informacje Sąd Rejonowy doszedł do przekonania, że okoliczności, jakie przedstawił powód ubiegając się o zwolnienie od kosztów sądowych były niekompletne i nie odzwierciedlały jego faktycznej sytuacji majątkowej. W szczególności nie podał on, że uzyskuje dochody z wynajmu nieruchomości będących jego własnością i że dysponuje oszczędnościami, z których zakupił samochód marki A. (...) o wartości 120.000zł. Na tej podstawie, mając także na uwadze charakter sprawy, Sąd Rejonowy uznał, że powód nie spełnia przesłanek do uzyskania zwolnienia od kosztów sądowych ( art. 102 ust. 1 powołanej ustawy). Podkreślił przy tym, że powód nie wyjaśnił skąd czerpie środki na utrzymanie rodziny. Rozstrzygnięcie zapadło w oparciu o art. 110 i art. 111 ustawy z 28 lipca 2005 r.
W zażaleniu na powyższe postanowienie powód zakwestionował stanowisko Sądu Rejonowego i zaprzeczył by ubiegając się o zwolnienie od kosztów sądowych podał nieprawdziwe dane. Podniósł, że jego ostatnim dochodem były należności z tytułu umowy o dzieło uzyskane w 2009 r., za które nabył wspomniany samochód. Od tego czasu wyłącznym źródłem utrzymania jest wycinka drzew z lasu znajdującego się na jego nieruchomości, o czym nadmienił w oświadczeniu o stanie majątkowym. Powód przyznał także, że nie wskazał w tym oświadczeniu powierzchni nieruchomości leśnej (1,5ha), jednak wynikało z braku umiejętności wypełnienia formularza. Wyjaśniając kwestię oszczędności powód podał z kolei, że są to kwoty kilkuset złotych, wobec czego nie ujął ich w oświadczeniu, wskazywał, że obecnie ma zadłużenie z tytułu opłat za media oraz podatku od nieruchomości, a utrzymanie dzieci kontynuujących naukę na wyższych uczelniach będzie finansowane z kredytów studenckich. Dodatkowo podał, że w związku z brakiem dochodów uzyskał wakacje kredytowe, a nadto zaciągnął pożyczkę w firmie (...). Argumentował też, że choć rodzina posiada nieruchomości i samochód, nie jest w stanie tego majątku spieniężyć aby uzyskać środki na pokrycie kosztów sądowych. 
Zażalenie musi odnieść skutek.
Faktem jest, że w swoim oświadczeniu powód podał nie dość dokładne informacje o stanie majątkowym, w szczególności nie podał powierzchni zalesionej nieruchomości, pominął także okoliczność, że jego żona jest właścicielem samochodu A. (...). Z treści oświadczenia nie wynikała także wysokość kwot uzyskiwanych z wyrębu drzew, ani wysokość miesięcznych kosztów utrzymania rodziny. Mimo to, nie żądając dodatkowych wyjaśnień w oparciu o art. 109 ust. 1 powołanej wyżej ustawy, referendarz sądowy wniosek powoda o zwolnienie od kosztów sądowych uwzględnił.
Chociaż w sprawie nie doszło do żadnej zmiany okoliczności, w tym do ujawnienia dalszych informacji, które poddawałyby w wątpliwość treść oświadczenia powoda, w oparciu o te same dane, którymi dysponował referendarz, Sąd Rejonowy zarządził dochodzenie i zobowiązał powoda do uzupełnienia i sprecyzowania oświadczenia, między innymi poprzez wskazanie stanu majątkowego osób pozostających we wspólnym z powodem gospodarstwie domowym, określenia kosztów utrzymania rodziny i źródeł ich ponoszenia oraz wyjaśnienia charakteru „drugiego budynku” znajdującego się na jego nieruchomości. W odpowiedzi na powyższe zapytanie powód podał, że jego małżonka jest właścicielką samochodu A. (...) z roku 2008, zakupionego w 2009 r., wyjaśnił, że drugi budynek jest przedmiotem najmu lecz nie osiąga z tego tytułu dochodów ponieważ poniesione straty zrównoważyły zyski, wskazał powierzchnię nieruchomości leśnej oraz dodatkowo podał, że rodzina utrzymuje się ze skromnych oszczędności, przedłożył też wyciąg z rachunku bankowego oraz żądane deklaracje podatkowe swoje i żony. W oparciu o powyższe okoliczności Sąd Rejonowy – jak wskazano wyżej – cofnął udzielone powodowi zwolnienie od kosztów sądowych i skazał go na grzywnę.
W ocenie Sądu Okręgowego zaskarżone postanowienie nie może się ostać.
O ile bowiem istotnie oświadczenie powoda wymagało uzupełnienia o dane odnoszące się do majątku jego małżonki, kosztów utrzymania rodziny i źródeł ich finansowania czy powierzchni nieruchomości leśnej, to stosowne dochodzenie należało zarządzić przed rozstrzygnięciem wniosku. Skoro tego nie uczyniono, a w sprawie nie doszło do żadnej zmiany okoliczności, postanowienie w przedmiocie zwolnienia od kosztów sądowych miało wiążący charakter, także dla Sądu rozpoznającego powództwo. Nie do pogodzenia z konstytucyjną zasadą demokratycznego państwa prawnego i potrzebą zaufania do organów wymiaru sprawiedliwości jest taka interpretacja art. 109 ust. 1 ustawy z dnia 28 lipca 2005 r., w myśl której sąd byłby uprawniony do zarządzenia dochodzenia w oparciu o tę samą podstawę faktyczną, którą dysponował referendarz i którą ocenił jako wystarczającą dla przyznania stronie zwolnienia od kosztów sądowych.
Z podanych przyczyn na mocy art. 386 § 1 KPC Sąd Okręgowy zmienił zaskarżone postanowienie przez jego uchylenie. 