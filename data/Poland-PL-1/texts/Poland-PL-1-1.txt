m.araszkiewicz@acrlegal.pl

Brak uprawnienia Sądu Najwyższego do dokonywania ponownej oceny dowodów w postępowaniu kasacyjnym

Postanowienie
Sądu Najwyższego - Izba Karna
z dnia 24 marca 2015 r.
III KK 398/14


Teza

Sąd Najwyższy przy rozpoznaniu kasacji nie jest władny dokonywać ponownej oceny dowodów i w oparciu o tak przeprowadzoną własną ocenę sprawdzać poprawność dokonanych w sprawie ustaleń faktycznych. Zadaniem sądu kasacyjnego jest bowiem jedynie rozważenie tego, czy orzekające sądy w obydwu instancjach, dokonując ustaleń faktycznych, nie dopuściły się rażącego naruszenia reguł procedowania, co mogłoby mieć wpływ na ustalenia faktyczne, a w konsekwencji na treść wyroku.


	Prok. i Pr. 2015 nr 6, poz. 27, KZS 2015 nr 6, poz. 53, Legalis
Kodeks postępowania karnego,  Art. 536


Numer 1245295


Skład sądu
SSN Kazimierz Klugiewicz 


Sentencja
Sąd Najwyższy po rozpoznaniu w Izbie Karnej w dniu 24 marca 2015 r., sprawy R. G., skazanego za przestępstwo z art. 156 § 3 KK i in., z powodu kasacji, wniesionej przez obrońcę skazanego, od wyroku Sądu Apelacyjnego w Gdańsku, z dnia 20 maja 2014 r., sygn. akt II AKA 121/14, utrzymującego w mocy wyrok Sądu Okręgowego w Gdańsku, z dnia 27 listopada 2013 r., sygn. akt IV K 216/12, postanowił: 
 1. oddalić kasację, jako oczywiście bezzasadną; 
 2. zasądzić od Skarbu Państwa na rzecz adw. K. J. - Kancelaria Adwokacka w G. - kwotę 738 zł (siedemset trzydzieści osiem złotych) - w tym 23 % podatku VAT - tytułem kosztów nieopłaconej pomocy prawnej udzielonej skazanemu R. G. z urzędu w postępowaniu kasacyjnym; 
 3. zwolnić skazanego od kosztów sądowych postępowania kasacyjnego i poniesionymi w jego toku wydatkami obciążyć Skarb Państwa. 


Uzasadnienie
Wyrokiem Sądu Okręgowego w G. z dnia 27 listopada 2013 r., sygn. akt IV K 216/12, oskarżony R. G. został uznany za winnego popełnienia przestępstwa z art. 156 § 1 pkt 2 i § 3 KK w zw. z art. 64 § 1 KK, za które na podstawie art. 156 § 3 KK wymierzono mu karę (dziesięciu) lat pozbawienia wolności.
 Sąd Apelacyjny w G. wyrokiem z dnia 20 maja 2014 r., sygn. akt II AKA 121/14, po rozpoznaniu apelacji wniesionej przez obrońcę oskarżonego R. G., utrzymał w mocy wyrok Sądu Okręgowego w G. uznając apelację za oczywiście bezzasadną. 
 Kasację od prawomocnego wyroku Sądu Apelacyjnego w G. z dnia 20 maja 2014 r. wniósł obrońca skazanego R. G. zarzucając „rażące naruszenie prawa, które miało istotny wpływ na treść wyroku, a w szczególności:
 1. rażące naruszenie przepisów prawa procesowego, mające istotny wpływ na treść rozstrzygnięcia, poprzez brak prawidłowej kontroli odwoławczej zaskarżonego wyroku sądu pierwszej instancji i zaakceptowanie przez sąd odwoławczy wybiórczej a przez to dowolnej oceny dowodów, dokonanej przez Sąd pierwszej instancji, tj. naruszenie art. 433 § 1 i 2 KPK w zw. z art. 7 KPK oraz art. 410 KPK,
 2. rażące naruszenie przepisów prawa procesowego, mające istotny wpływ na treść rozstrzygnięcia, poprzez brak prawidłowej kontroli odwoławczej zaskarżonego wyroku sądu pierwszej instancji i zaakceptowanie przez sąd odwoławczy zaniechania przez Sąd Okręgowy obowiązku dążenia do ustalenia prawdy materialnej i oddalenia wniosku dowodowego oskarżonego o wydanie opinii uzupełniającej biegłego z zakresu badań biologicznych, tj. naruszenia art. 433 § 1 i 2 KPK w zw. z art. 2 § 2 KPK w zw. z art. 4 KPK oraz art. 167 KPK i 170 § 2 i 5 KPK,
 3. naruszenie przepisów prawa procesowego, tj. art. 440 KPK w zw. z art. 437 § 1 KPK poprzez ich nieprawidłowe zastosowanie a polegające na utrzymaniu w mocy rażąco niesprawiedliwego wyroku skazującego w stosunku do R. G. w sytuacji, gdy prawidłowo przeprowadzona kontrola instancyjna winna doprowadzić do wniosku, że materiał dowodowy zebrany w sprawie nie pozwala na przypisanie skazanemu R. G. przestępstwa kwalifikowanego z art. 156 § 1 pkt 2 i 3 KK w zw. z art. 64 § 1 KK, a polegającego na działaniu w zamiarze bezpośrednim spowodowania u S. G. ciężkiego uszczerbku na zdrowiu w następstwie czego doszło do jego śmierci w dniu 9 kwietnia 2012 roku, a zatem że ocena dowodów przeprowadzona przez Sąd I instancji jest błędna”.
 W konkluzji obrońca skazanego R. G. wniósł o uchylenie zaskarżonego wyroku w całości i przekazanie sprawy Sądowi II instancji do ponownego rozpoznania.
 Prokurator Prokuratury Apelacyjnej w G. w pisemnej odpowiedzi na kasację wniósł o jej oddalenie jako oczywiście bezzasadnej.
 Sąd Najwyższy zważył, co następuje:
 Kasacja obrońcy skazanego R. G. jest bezzasadna i to w stopniu oczywistym, uzasadniającym jej oddalenie w trybie art. 535 § 3 KPK
 W pierwszej kolejności wypada przypomnieć, że zgodnie z przepisem art. 523 § 1 KPK kasacja może być wniesiona tylko z powodu uchybień wymienionych w art. 439 KPK lub innego rażącego naruszenia prawa, jeżeli mogło ono mieć istotny wpływ na treść orzeczenia. Nie można bowiem zapominać, że kasacja jest nadzwyczajnym środkiem zaskarżenia i pomyślana jest jako procesowy środek prowadzący do eliminowania z obrotu prawnego takich orzeczeń sądowych, które ze względu na stopień (rangę) wadliwości nie powinny funkcjonować w demokratycznym państwie prawnym. Ponadto nie ulega wątpliwości, że wobec jednoznacznej redakcji tego przepisu, niedopuszczalne jest kwestionowanie w trybie kasacji zasadności dokonanych w sprawie ustaleń faktycznych. Zatem, Sąd Najwyższy przy jej rozpoznaniu nie jest władny dokonywać ponownej oceny dowodów i w oparciu o tak przeprowadzoną własną ocenę sprawdzać poprawność dokonanych w sprawie ustaleń faktycznych. Zadaniem sądu kasacyjnego jest bowiem jedynie rozważenie tego, czy orzekające sądy w obydwu instancjach dokonując ustaleń faktycznych, nie dopuściły się rażącego naruszenia reguł procedowania, co mogłoby mieć wpływ na ustalenia faktyczne, a w konsekwencji na treść wyroku, zatem "kontroli podlegają nie same ustalenia faktyczne, ale sposób ich dokonania" (zob. wyrok Sądu Najwyższego z dnia 6 września 1996 r., sygn. akt II KKN 63/96, OSNKW rok 1997, z. 1-2, poz. 11). Podnoszone w kasacji zarzuty muszą więc wskazywać na rażące naruszenie prawa, do którego doszło w postępowaniu odwoławczym, co w konsekwencji mogło mieć istotny wpływ na treść orzeczenia sądu odwoławczego. Niedopuszczalne jest więc bezpośrednie atakowanie w kasacji orzeczenia sądu I instancji, a także kwestionowanie ustaleń faktycznych. Zarzuty podniesione w kasacji pod adresem orzeczenia sądu I instancji podlegają rozważeniu przez sąd kasacyjny tylko w takim zakresie, w jakim jest to nieodzowne dla należytego rozpoznania zarzutów stawianych orzeczeniu sądu odwoławczego. Rolą sądu kasacyjnego nie jest bowiem ponowne "dublujące" kontrolę apelacyjną - rozpoznawanie zarzutów stawianych przez skarżącego orzeczeniu sądu I instancji. Stwierdzenie ich zasadności ma znaczenie wyłącznie jako racja ewentualnego stwierdzenia zasadności i uwzględnienia zarzutu odniesionego do zaskarżonego kasacją orzeczenia sądu odwoławczego” (zob. postanowienie Sądu Najwyższego z dnia 10 stycznia 2008 r., II KK 270/07, wyrok Sądu Najwyższego z dnia 18 listopada 1996 r., III KKN 148/96, OSNKW rok 1997, z. 1-2, poz. 12). 
 Powyższe uwagi natury ogólnej poczyniono z uwagi na podniesione w skardze kasacyjnej zarzuty oraz argumenty przywołane na ich poparcie. Wskazać bowiem należy, iż postawione zarzuty kwestionują w istocie rzeczy ustalenia faktyczne dokonane przez Sąd I instancji, które następnie zostały zaaprobowane przez Sąd odwoławczy. Nie sposób nie zaznaczyć jednocześnie, że zarzut z pkt 1. kasacji (naruszenie art. 7 KPK oraz art. 410 KPK) został postawiony Sądowi I instancji przez obrońcę już w apelacji, a obecnie skarżący powiela go w nadzwyczajnym środku zaskarżenia, przywołując jednocześnie przepis art. 433 § 1 i 2 KPK Sformułowany w ten sposób zarzut należy zatem uznać za bezzasadny, albowiem nie czyniąc nowych ustaleń i podzielając stanowisko Sądu Okręgowego, Sąd Apelacyjny przedstawił w uzasadnieniu swojego orzeczenia okoliczności, które uzasadniają trafność zapadłego przed Sądem I instancji wyroku. W szczególności Sąd Odwoławczy wyczerpująco i obiektywnie ocenił wyjaśnienia R. G., uwzględniając także „ewolucję” tych wyjaśnień, które zaistniały na poszczególnych etapach postępowania (s. 10-11 uzasadnienia). Efektem tej oceny była zaś trafna konstatacja, że to początkowe, a nie końcowe wyjaśnienia R. G. są najbardziej wiarygodne (k. 936). 
 Rodzaj postawionego w pkt 1. kasacji zarzutu czyni także niezbędnym przypomnienie, że podnoszenie wobec wyroku sądu odwoławczego zarzutu naruszenia art. 7 KPK możliwe jest między innymi wówczas, gdy sąd ten poczynił własne ustalenia faktyczne odmienne od tych, które stanowiły podstawę orzeczenia sądu pierwszej instancji. W rozpatrywanej sprawie taka sytuacja nie zaistniała. Jeżeli zaś chodzi o zarzut naruszenia art. 410 KPK to wskazać należy, że przepisu tego nie można rozumieć w ten sposób, iż każdy z przeprowadzonych dowodów ma stanowić podstawę ustaleń faktycznych. Nie stanowi więc naruszenia tego przepisu dokonanie oceny materiału dowodowego przeprowadzonego lub ujawnionego na rozprawie w sposób odmienny od subiektywnych oczekiwań stron procesowych (zob. np. postanowienie Sądu Najwyższego z dnia 21 stycznia 2015 r., V KK 276/14). 
 Nie jest zasadny także zarzut z pkt 2. kasacji dotyczący braku właściwej kontroli odwoławczej w odniesieniu do rzekomej nieprawidłowej oceny opinii biegłych oraz niezasadnego oddalenia wniosku o wydanie uzupełniającej opinii z zakresu badań biologicznych. Na s. 8-10 pisemnych motywów wyrok Sąd Apelacyjny szczegółowo odniósł się bowiem do treści opinii biegłego z zakresu medycyny sądowej dr M. K. analizując jej ustalenia i wnioski w korelacji pozostałym materiałem dowodowym i do tych kart uzasadnienia należy skarżącego odesłać. Z kolei na s. 14-15 uzasadnienia Sąd ad quem wyczerpująco wyjaśnił, z jakich powodów oddalono wniosek o dopuszczenie dowodu z opinii uzupełniającej z zakresu badań biologicznych (genetycznych), a tym samym trafnie stwierdził, że w sprawie nie naruszono art. 167 KPK i art. 170 KPK. Uzupełniając tego rodzaju stanowisko stwierdzić należy ponadto, że w sprawie nie doszło - wbrew twierdzeniu obrońcy - do naruszenia zasady obiektywizmu (art. 4 KPK) oraz zasady prawdy materialnej (art. 2 § 2 KPK). 
 Jeżeli chodzi natomiast o zarzut z pkt 3 kasacji to zauważyć trzeba, że stosowanie przepisu art. 440 KPK jest pozostawione uznaniu sądu odwoławczego i ograniczone jest do sytuacji, w których uzna on, że utrzymanie w mocy zaskarżonego wyroku byłoby rażąco niesprawiedliwe (zob. postanowienie Sądu Najwyższego z dnia 13 grudnia 2013 r., III KK 315/13). Skoro Sąd Apelacyjny w ramach swego uznania nie doszedł do przekonania o konieczności zastosowania wspomnianego przepisu, to oczywiście nie można czynić z tego faktu zarzutu rażącego naruszenia procesowego. Skarżący przy tym w żaden sposób nie wykazał, aby w toku postępowania sądowego doszło do takich naruszeń prawa, które skutkowały rażącą niesprawiedliwością orzeczenia Sądu I instancji, a które to uchybienie winien był usunąć Sąd odwoławczy. 
 Poza zakresem rozpoznania Sądu Najwyższego pozostało natomiast - z uwagi na treść przepisu art. 526 § 2 KPK - pismo skazanego zatytułowane „kasacja” (k. 11 akt SN), a które nie wskazywało przy tym na zaistnienie tych okoliczności, które sąd kasacyjny winien wziąć pod uwagę z urzędu. 
 Sąd Apelacyjny rozważył - co należy dobitnie podkreślić - w sposób niezwykle rzetelny i wnikliwy wszystkie zarzuty zawarte w apelacji obrońcy, a uzasadnienie jego stanowiska w pełni odpowiada wymaganiom przepisu art. 457 § 3 KPK. Z tego też względu wręcz za nieporozumienie należy uznać zarzut skarżącego, że Sąd ten nie dokonał „prawidłowej kontroli odwoławczej zaskarżonego wyroku Sądu pierwszej instancji”.
 Nie znajdując zatem podstaw do uwzględnienia wniesionej kasacji, Sąd Najwyższy orzekł o jej oddaleniu, jako oczywiście bezzasadnej, przy czym zwolnił skazanego od kosztów sądowych postępowania kasacyjnego i poniesionymi w jego toku wydatkami obciążył Skarb Państwa.
 O wynagrodzeniu obrońcy z urzędu Sąd Najwyższy orzekł zgodnie z § 14 ust. 3 pkt 2 oraz § 2 ust. 3 rozporządzenia Ministra Sprawiedliwości z dnia 28 września 2002 roku w sprawie opłat za czynności adwokackie oraz ponoszenia przez Skarb Państwa kosztów nieopłaconej pomocy sprawnej udzielonej z urzędu (t.j. Dz.U. z 2013 r. poz. 461).