m.araszkiewicz@acrlegal.pl

Postanowienie
Wojewódzkiego Sądu Administracyjnego siedziba w Gliwicach
z dnia 3 września 2015 r.
III SA/Gl 1251/15

Nietezowane



	Legalis


Numer 1346340


Skład sądu
Agata Ćwik-Bury (przewodniczący sprawozdawca)


Sentencja
Wojewódzki Sąd Administracyjny w Gliwicach w składzie następującym: Przewodniczący: Sędzia WSA Agata Ćwik – Bury po rozpoznaniu w dniu 3 września 2015 r. na posiedzeniu niejawnym sprawy ze skargi I. N. na decyzję Dyrektora Izby Celnej w K. z dnia (...) r. Nr (...) w przedmiocie kary pieniężnej w kwestii zawieszenia postępowania sądowego postanawia: zawiesić postępowanie sądowe.


Uzasadnienie
I. N. wniosła skargę na ww. decyzję Dyrektora Izby Celnej w K. za pośrednictwem pełnomocnika procesowego. Decyzja wydana została w przedmiocie kary pieniężnej z tytułu urządzania gier na automatach poza kasynem gry.
 Strona skarżąca wniosła o stwierdzenie nieważności zaskarżonej decyzji oraz poprzedzającej ją decyzji organu pierwszej instancji. Jeżeli jednak brak byłoby podstaw do takiego rozstrzygnięcia sprawy, strona wniosła o uchylenie zaskarżonej decyzji.
 W petitum skargi zarzucono m.in. naruszenie prawa materialnego, tj. art. 89 ust. 1 pkt 1 i 2, ust. 2 pkt 1 i 2 ustawy z dnia 19 listopada 2009 r. o grach hazardowych (Dz.U. Nr 201, poz. 1540 ze zm.) – dalej zwanej w skrócie: "u.g.h.", poprzez ich błędną interpretację i naruszenie zasady proporcjonalności (w aspekcie naruszenia zasady ne bis in idem) oraz zasady demokratycznego państwa prawnego związanych z zakazem podwójnego (wielokrotnego) karania tej samej osoby fizycznej za popełnienie tego samego czynu zabronionego.
 Organ wniósł o oddalenie skargi.
 Wojewódzki Sąd Administracyjny zważył, co następuje:
 Zgodnie z art. 125 § 1 pkt 1 ustawy z dnia 30 sierpnia 2002 r. Prawo o postępowaniu przed sądami administracyjnymi (t.j. Dz.U. z 2012 r. poz.270 ze zm.) – zwanej dalej w skrócie "PostAdmU" – sąd może zawiesić postępowanie z urzędu, jeżeli rozstrzygnięcie sprawy zależy od wyniku innego toczącego się postępowania administracyjnego, sądowoadministracyjnego, sądowego lub przed Trybunałem Konstytucyjnym. Zagadnienie prejudycjalne (wstępne) występuje w sytuacji, gdy uprzednie rozstrzygnięcie określonego zagadnienia, które występuje w sprawie może wpływać na wynik toczącego się postępowania, co w rezultacie uzasadnia celowość wstrzymania czynności w postępowaniu sądowoadministracyjnym do czasu rozstrzygnięcia tej kwestii. Przez zagadnienie wstępne (kwestię prejudycjalną) należy więc rozumieć przeszkodę powstającą lub ujawniającą się w toku postępowania sądowego, której usunięcie jest istotne z punktu widzenia możliwości prawidłowej realizacji celu postępowania sądowoadministracyjnego i ma bezpośredni wpływ na jego wynik (wyrok NSA z 19.04.2006 r. I FSK 845/05, z 16.05.2013 r. I GZ 157/13).
 W orzecznictwie sądów administracyjnych przyjmuje się przy tym, że zawieszenie postępowania sądowego powinno być uzasadnione względami celowościowymi, sprawiedliwości, jak również ekonomiki procesowej, a celowość zawieszenia postępowania sądowoadministracyjnego na podstawie art. 125 § pkt 1 PostAdmU powinna być analizowana z punktu widzenia wystąpienia w przyszłości ewentualnej konieczności uruchomienia nadzwyczajnych środków wzruszania rozstrzygnięć ostatecznych, np. przesłanek do wznowienia postępowania administracyjnego ( art. 240 § 1 pkt 7,8 i 11 OrdPU, art. 145 § 1 pkt 7 i art. 145a KPA) lub stwierdzenia nieważności decyzji (por. postanowienie NSA z 13.06.2008 r., I FZ 221/08) czy postępowania sądowoadministracyjnego ( art. 272 PostAdmU). Zawieszenie postępowania z przyczyn wskazanych w art. 125 § 1 pkt 1 PostAdmU ma charakter fakultatywny i zależy od uznania sądu, ale nie może być dowolne. Winno być uzasadnione wskazanymi wyżej względami.
 W pierwszej kolejności stwierdzić należy, że Trybunał Konstytucyjny rozstrzygnął już sprawę zainicjowaną pytaniem prawnym, cytowanym przez skarżącego, złożonym przez Naczelny Sąd Administracyjny wyrokiem z dnia 11 marca 2015 r., sygn. akt: P 4/14. W wyroku tym Trybunał Konstytucyjny orzekł o zgodności tych przepisów z Konstytucją RP.
 Na gruncie niniejszej sprawy Sąd wziął jednak pod uwagę, że postanowieniem z dnia 21 maja 2012 r., sygn. akt III SA/GL 1979/11 Wojewódzki Sąd Administracyjny w Gliwicach w sprawie w przedmiocie kary pieniężnej przedstawił Trybunałowi Konstytucyjnemu następujące pytanie prawne: "czy przepisy art. 89 ust. 1 pkt 1 i 2, ust. 2 pkt 1 i 2 ustawy o grach hazardowych w zakresie, w jakim dopuszczają stosowanie wobec tej samej osoby fizycznej, za ten sam czyn kary pieniężnej i odpowiedzialność za przestępstwo skarbowe z art. 107 § 1 lub wykroczenie skarbowe z art. 107 § 4 ustawy z dnia 10 września 1999 r. Kodeks karny skarbowy (Dz.U. z 2007r. Nr 111, poz. 765 ze zm.) są zgodne z art. 2, art. 30 i art. 32 ust. 1 Konstytucji Rzeczpospolitej Polskiej". Skarżący zresztą powołał się we wniosku o zawieszenie postępowania sądowego na to pytanie prawne.
 Sąd formułując to pytanie prawne, stanął na stanowisku, że omawiana regulacja prawna jest niezgodna z zasadą zaufania obywatela do państwa i prawa oraz z zasadą racjonalności działań ustawodawcy, wypływającymi w ustanowionej w art. 2 Konstytucji RP zasady demokratycznego państwa prawnego. Pytanie to zostało zarejestrowane w Trybunale Konstytucyjnym pod sygn. akt: P 32/12.
 Ponieważ przedmiotowe postępowanie dotyczy kary pieniężnej nałożonej na osobę fizyczną prowadzącą działalność gospodarczą w zakresie gier hazardowych, dlatego też Sąd doszedł do przekonania, że opisana kwestia prejudycjalna ma bezpośredni wpływ na wynik niniejszego postępowania. Nie sposób bowiem wykluczyć, że orzeczenie Trybunału Konstytucyjnego będzie stanowić jedną z głównych podstaw rozstrzygnięcia w niniejszym postępowaniu sądowym.
 Mając powyższe na uwadze, Sąd orzekł jak w sentencji postanowienia na podstawie art. 125 § 1 pkt 1 PostAdmU