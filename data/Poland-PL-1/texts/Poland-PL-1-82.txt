m.araszkiewicz@acrlegal.pl

Postanowienie
Trybunału Konstytucyjnego
z dnia 6 marca 2013 r.
Ts 26/12


Teza

Trybunał Konstytucyjny postanawia: 
 odmówić nadania dalszego biegu skardze konstytucyjnej.


	OTK Seria B 2013 nr 4, poz. 366, Legalis


Numer 1351760


Skład sądu
Małgorzata Pyziak-Szafnicka


Sentencja
Trybunał Konstytucyjny po wstępnym rozpoznaniu na posiedzeniu niejawnym skargi konstytucyjnej J.S. w sprawie zgodności: art. 3 ust. 2 pkt 1 lit. a ustawy z dnia 29 grudnia 1993 r. o ochronie roszczeń pracowniczych w razie niewypłacalności pracodawcy (Dz.U. z 2002 r. Nr 9, poz. 85 ze zm.) z art. 2 i art. 32 ust. 1 Konstytucji Rzeczypospolitej Polskiej, postanawia: odmówić nadania dalszego biegu skardze konstytucyjnej.


Uzasadnienie
W skardze konstytucyjnej z 3 lutego 2012 r. J.S. (dalej: skarżąca) zakwestionowała zgodność art. 3 ust. 2 pkt 1 lit. a ustawy z dnia 29 grudnia 1993 r. o ochronie roszczeń pracowniczych w razie niewypłacalności pracodawcy (Dz.U. z 2002 r. Nr 9, poz. 85 ze zm.; dalej: ustawa) zart. 2 i art. 32 ust. 1 Konstytucji.
 Skarga konstytucyjna została wniesiona w związku z następującym stanem faktycznym. Powództwo skarżącej o wypłatę świadczeń, tj. wynagrodzenia za pracę, zostało oddalone przez Sąd Rejonowy Katowice - Zachód (wyrok z 4 lutego 2011 r., sygn. akt VIP 562/10). Z kolei Sąd Okręgowy w Katowicach - IX Wydział Pracy oddalił apelację skarżącej (wyrok z 22 września 2011 r., sygn. akt IX P 291/11). 
 Zdaniem skarżącej zakwestionowana regulacja, stanowiąca, że niewypłacalność pracodawcy, w rozumieniu ustawy, zachodzi także w razie niezaspokajania roszczeń pracowniczych z powodu braku środków finansowych w okolicznościach stanowiących, zgodnie z przepisami o działalności gospodarczej, podstawę do wykreślenia z ewidencji działalności gospodarczej wpisu o podjęciu takiej działalności przez osobę fizyczną, narusza zasadę demokratycznego państwa prawnego oraz prawo do równego traktowania. W ocenie skarżącej zaskarżony przepis narusza w szczególności zasadę równości, gdyż różnicuje sytuację prawną skarżącej w stosunku do innych pracowników (zatrudnionych) w oparciu o kryterium, na które nie miała ona wpływu. Zaskarżony przepis uzależnia wypłatę świadczenia pracownikowi, którego nie otrzymał od swojego pracodawcy, od zarejestrowania przez niego prowadzonej działalności gospodarczej we właściwej ewidencji, a następnie wystąpienia okoliczności stanowiących podstawę do wykreślenia z takiego rejestru.
 Trybunał Konstytucyjny zważył, co następuje:
 Podstawową przesłanką dopuszczalności merytorycznego rozpoznania skargi konstytucyjnej jest wskazanie w niej konstytucyjnego prawa bądź wolności, przysługujących skarżącemu a naruszonych ostatecznym orzeczeniem wydanym przez sąd bądź organ administracji publicznej na podstawie zakwestionowanego w skardze przepisu ustawy albo innego aktu normatywnego. Formalną konsekwencją takiej przesłanki jest obowiązek wskazania w skardze konstytucyjnej, jakie konstytucyjne prawa bądź wolności i w jaki sposób zostały - zdaniem skarżącego - naruszone przez zakwestionowane przepisy (art. 47 ust. 1 pkt 2 ustawy z dnia 1 sierpnia 1997 r. o Trybunale Konstytucyjnym, Dz.U. Nr 102, poz. 643 ze zm.; dalej: TKU).
 W ocenie Trybunału Konstytucyjnego powyższa przesłanka nie została w niniejszej sprawie spełniona, w szczególności nie został spełniony wymóg wskazania przez skarżącego konstytucyjnych wolności lub praw, do których naruszenia doszło w wyniku zastosowania zaskarżonego unormowania. Powyższego wymogu nie wyczerpuje bowiem odwołanie się przez skarżącego do zasad demokratycznego państwa prawa (art. 2 Konstytucji) i zasady równości (art. 32 ust. 1 Konstytucji). Orzecznictwo TK jest w tej kwestii jednolite i nie pozostawia wątpliwości co do oceny rozpatrywanej skargi konstytucyjnej w zakresie jej podstawy.
 Ani art. 2, ani art. 32 ust. 1 Konstytucji nie mogą stanowić samodzielnych wzorców kontroli w postępowaniu w trybie skargi konstytucyjnej (por. np. postanowienie TK z 14 stycznia 2008 r., TS 247/06, OTK ZU rok 2008, nr 1/B, poz. 28). Przepisy te gwarantują określony standard kreowania przez ustawodawcę wolności i praw oraz ogólny standard korzystania z nich przez podmioty, jednak żaden z nich nie statuuje konkretnej wolności czy prawa. Mogą one zatem stanowić wzorzec kontroli tylko w razie wskazania przez skarżącego, jaka jego wolność lub prawo, wynikające z innych przepisów Konstytucji, zostały uregulowane wbrew zasadom demokratycznego państwa prawnego (art. 2 Konstytucji), ewentualnie - z naruszeniem zasady równości i zakazu niedyskryminacji. Trybunał Konstytucyjny stwierdza, że w skardze inicjującej niniejsze postępowanie zabrakło takiego wskazania (por. wyrok TK z 13 stycznia 2004 r., SK 10/03, OTK ZU rok 2004, nr 1/A, poz. 2). W szczególności, skarżący nie wskazał ani w petitum skargi, ani też w jej uzasadnieniu, w związku z art. 2 lub art. 32 Konstytucji żadnego innego wzorca kontroli, co pozwoliłoby na dokonanie przez Trybunał Konstytucyjny merytorycznej oceny stawianych zarzutów.
 Okoliczność ta, zgodnie z art. 47 ust. 1 pkt 2 TKU, przesądza o niedopuszczalności nadania skardze konstytucyjnej dalszego biegu.